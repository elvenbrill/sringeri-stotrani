# दक्षिणामूर्ति-वर्णमाला-स्तोत्रम् | dakṣiṇāmūrti-varṇamālā-stotram

ओमित्येतद्यस्य बुधैर्नाम गृहीतं  
यद्भासेदं भाति समस्तं वियदादि ।  
यस्याज्ञातः स्वस्वपदस्था विधिमुख्या-  
स्तं प्रत्यञ्चं दक्षिणवक्त्रं कलयामि ॥ १ ॥

omityetadyasya budhairnāma gṛhītaṃ  
yadbhāsedaṃ bhāti samastaṃ viyadādi  
yasyājñātaḥ svasvapadasthā vidhimukhyā-  
staṃ pratyañcaṃ dakṣiṇavaktraṃ kalayāmi (1)

नम्राङ्गाणां भक्तिमतां यं पुरुषार्था-  
न्दत्वा क्षिप्रं हन्ति च तत्सर्वविपत्तीः ।  
पादाम्भोजाधस्तनितापस्मृतिमीशं  
तं प्रत्यञ्चं दक्षिणवक्त्रं कलयामि ॥ २ ॥

namrāṅgāṇāṃ bhaktimatāṃ yaṃ puruṣārthā-  
ndatvā kṣipraṃ hanti ca tatsarvavipattīḥ  
pādāmbhojādhastanitāpasmṛtimīśaṃ  
taṃ pratyañcaṃ dakṣiṇavaktraṃ kalayāmi (2)

मोहध्वस्त्यै वैणिकवैयासिकिमुख्याः  
संविन्मुद्रापुस्तकवीणाक्षगुणान्यम् ।  
हस्ताम्भोजैर्बिभ्रतमाराधितवन्त-  
स्तं प्रत्यञ्चं दक्षिणवक्त्रं कलयामि ॥ ३ ॥

mohadhvastyai vaiṇikavaiyāsikimukhyāḥ  
saṃvinmudrāpustakavīṇākṣaguṇānyam  
hastāmbhojairbibhratamārādhitavanta-  
staṃ pratyañcaṃ dakṣiṇavaktraṃ kalayāmi (3)

भद्रारूढं भद्रदमाराधयितॄणां  
भक्तिश्रद्धापूर्वकमीशं प्रणमन्ति ।  
आदित्या यं वाञ्छितसिद्ध्यै करुणाब्धिं  
तं प्रत्यञ्चं दक्षिणवक्त्रं कलयामि ॥ ४ ॥

bhadrārūḍhaṃ bhadradamārādhayitR^īṇāṃ  
bhaktiśraddhāpūrvakamīśaṃ praṇamanti  
ādityā yaṃ vāñchitasiddhyai karuṇābdhiṃ  
taṃ pratyañcaṃ dakṣiṇavaktraṃ kalayāmi (4)

गर्भान्तःस्थाः प्राणिन एते भवपाश-  
च्छेदे दक्षं निश्चितवन्तः शरणं यम् ।  
आराध्याङ्घ्रिप्रस्फुरदम्भोरुहयुग्मं  
तं प्रत्यञ्चं दक्षिणवक्त्रं कलयामि ॥ ५ ॥

garbhāntaḥsthāḥ prāṇina ete bhavapāśa-  
cchede dakṣaṃ niścitavantaḥ śaraṇaṃ yam  
ārādhyāṅghriprasphuradambhoruhayugmaṃ  
taṃ pratyañcaṃ dakṣiṇavaktraṃ kalayāmi (5)

वक्त्रं धन्याः संसृतिवार्धेरतिमात्रा-  
द्भीताः सन्तः पूर्णशशाङ्कद्युति यस्य ।  
सेवन्तेऽध्यासीनमनन्तं वटमूलं  
तं प्रत्यञ्चं दक्षिणवक्त्रं कलयामि ॥ ६ ॥

vaktraṃ dhanyāḥ saṃsṛtivārdheratimātrā-  
dbhītāḥ santaḥ pūrṇaśaśāṅkadyuti yasya  
sevante’dhyāsīnamanantaṃ vaṭamūlaṃ  
taṃ pratyañcaṃ dakṣiṇavaktraṃ kalayāmi (6)

तेजःस्तोमैरङ्गदसङ्घट्टितभास्व-  
न्माणिक्योत्थैर्भासितविश्वो रुचिरैर्यः ।  
तेजोमूर्तिं स्वानिलतेजःप्रमुखाब्धिं  
तं प्रत्यञ्चं दक्षिणवक्त्रं कलयामि ॥ ७ ॥

tejaḥstomairaṅgadasaṅghaṭṭitabhāsva-  
nmāṇikyotthairbhāsitaviśvo rucirairyaḥ  
tejomūrtiṃ svānilatejaḥpramukhābdhiṃ  
taṃ pratyañcaṃ dakṣiṇavaktraṃ kalayāmi (7)

दध्याज्यादिद्रव्यककर्माण्यखिलानि  
त्यक्त्वा काङ्क्षां कर्मफलेष्वत्र करोति ।  
यज्जिज्ञासांरूपफलार्थी क्षितिदेव-  
स्तं प्रत्यञ्चं दक्षिणवक्त्रं कलयामि ॥ ८ ॥

dadhyājyādidravyakakarmāṇyakhilāni  
tyaktvā kāṅkṣāṃ karmaphaleṣvatra karoti  
yajjijñāsāṃrūpaphalārthī kṣitideva-  
staṃ pratyañcaṃ dakṣiṇavaktraṃ kalayāmi (8)

क्षिप्रं लोके यं भजमानः पृथुपुण्यः  
प्रध्वस्ताधिः प्रोज्झितसंसृत्यखिलार्तिः ।  
प्रत्यग्भूतं ब्रह्म परं सन् रमते च  
तं प्रत्यञ्चं दक्षिणवक्त्रं कलयामि ॥ ९ ॥

kṣipraṃ loke yaṃ bhajamānaḥ pṛthupuṇyaḥ  
pradhvastādhiḥ projjhitasaṃsṛtyakhilārtiḥ  
pratyagbhūtaṃ brahma paraṃ san ramate ca  
taṃ pratyañcaṃ dakṣiṇavaktraṃ kalayāmi (9)

णानेत्येवं यन्मनुमध्यस्थितवर्णा-  
न्भक्ताः काले वर्णगृहीत्यै प्रजपन्तः ।  
मोदन्ते सम्प्राप्तसमस्तश्रुतितन्त्रा-  
स्तं प्रत्यञ्चं दक्षिणवक्त्रं कलयामि ॥ १० ॥

ṇānetyevaṃ yanmanumadhyasthitavarṇā-  
nbhaktāḥ kāle varṇagṛhītyai prajapantaḥ  
modante samprāptasamastaśrutitantrā-  
staṃ pratyañcaṃ dakṣiṇavaktraṃ kalayāmi (10)

मूर्तिश्छायानिर्जितमन्दाकिनिकुन्द-  
प्रालेयाम्भोराशिसुधाभूतिसुरेभा ।  
यस्याभ्राभाहासविधौ दक्षशिरोधि-  
स्तं प्रत्यञ्चं दक्षिणवक्त्रं कलयामि ॥ ११ ॥

mūrtiśchāyānirjitamandākinikunda-  
prāleyāmbhorāśisudhābhūtisurebhā  
yasyābhrābhāhāsavidhau dakṣaśirodhi-  
staṃ pratyañcaṃ dakṣiṇavaktraṃ kalayāmi (11)

तप्तस्वर्णच्छायजटाजूटकटाह-  
प्रोद्यद्वीचीवल्लिविराजत्सुरसिन्धुम् ।  
नित्यं सूक्ष्मं नित्यनिरस्ताखिलदोषं  
तं प्रत्यञ्चं दक्षिणवक्त्रं कलयामि ॥ १२ ॥

taptasvarṇacchāyajaṭājūṭakaṭāha-  
prodyadvīcīvallivirājatsurasindhum  
nityaṃ sūkṣmaṃ nityanirastākhiladoṣaṃ  
taṃ pratyañcaṃ dakṣiṇavaktraṃ kalayāmi (12)

येन ज्ञातेनैव समस्तं विदितं स्या-  
द्यस्मादन्यद्वस्तु जगत्यां शशशृङ्गम् ।  
यं प्राप्तानां नास्ति परं प्राप्यमनादिं  
तं प्रत्यञ्चं दक्षिणवक्त्रं कलयामि ॥ १३ ॥

yena jñātenaiva samastaṃ viditaṃ syā-  
dyasmādanyadvastu jagatyāṃ śaśaśṛṅgam  
yaṃ prāptānāṃ nāsti paraṃ prāpyamanādiṃ  
taṃ pratyañcaṃ dakṣiṇavaktraṃ kalayāmi (13)

मत्तो मारो यस्य ललाटाक्षिभवाग्नि-  
स्फूर्जत्कीलप्रोषितभस्मीकृतदेहः ।  
तद्भस्मासीद्यस्य सुजातः पटवास-  
स्तं प्रत्यञ्चं दक्षिणवक्त्रं कलयामि ॥ १४ ॥

matto māro yasya lalāṭākṣibhavāgni-  
sphūrjatkīlaproṣitabhasmīkṛtadehaḥ  
tadbhasmāsīdyasya sujātaḥ paṭavāsa-  
staṃ pratyañcaṃ dakṣiṇavaktraṃ kalayāmi (14)

ह्यम्भोराशौ संसृतिरूपे लुठतां त-  
त्पारं गन्तुं यत्पदभक्तिर्दृढनौका ।  
सर्वाराध्यं सर्वगमानन्दपयोधिं  
तं प्रत्यञ्चं दक्षिणवक्त्रं कलयामि ॥ १५ ॥

hyambhorāśau saṃsṛtirūpe luṭhatāṃ ta-  
tpāraṃ gantuṃ yatpadabhaktirdṛḍhanaukā  
sarvārādhyaṃ sarvagamānandapayodhiṃ  
taṃ pratyañcaṃ dakṣiṇavaktraṃ kalayāmi (15)

मेधावी स्यादिन्दुवतंसं धृतवीणं  
कर्पूराभं पुस्तकहस्तं कमलाक्षम् ।  
चित्ते ध्यायन्यस्य वपुर्द्राङ्निमिषार्धं  
तं प्रत्यञ्चं दक्षिणवक्त्रं कलयामि ॥ १६ ॥

medhāvī syādinduvataṃsaṃ dhṛtavīṇaṃ  
karpūrābhaṃ pustakahastaṃ kamalākṣam  
citte dhyāyanyasya vapurdrāṅnimiṣārdhaṃ  
taṃ pratyañcaṃ dakṣiṇavaktraṃ kalayāmi (16)

धाम्नां धाम प्रौढरुचीनां परमं य-  
त्सूर्यादीनां यस्य स हेतुर्जगदादेः ।  
एतावान्यो यस्य न सर्वेश्वरमीड्यं  
तं प्रत्यञ्चं दक्षिणवक्त्रं कलयामि ॥ १७ ॥

dhāmnāṃ dhāma prauḍharucīnāṃ paramaṃ ya-  
tsūryādīnāṃ yasya sa heturjagadādeḥ  
etāvānyo yasya na sarveśvaramīḍyaṃ  
taṃ pratyañcaṃ dakṣiṇavaktraṃ kalayāmi (17)

प्रत्याहारप्राणनिरोधादिसमर्थै-  
र्भक्तैर्दान्तैः संयतचित्तैर्यतमानैः ।  
स्वात्मात्वेन ज्ञायत एव त्वरया य-  
स्तं प्रत्यञ्चं दक्षिणवक्त्रं कलयामि ॥ १८ ॥

pratyāhāraprāṇanirodhādisamarthai-  
rbhaktairdāntaiḥ saṃyatacittairyatamānaiḥ  
svātmātvena jñāyata eva tvarayā ya-  
staṃ pratyañcaṃ dakṣiṇavaktraṃ kalayāmi (18)

ज्ञांशीभूतान्प्राणिन एतान्फलदाता  
चित्तान्तःस्थः प्रेरयति स्वे सकलेऽपि ।  
कृत्ये देवः प्राक्तनकर्मानुसरः सं-  
स्तं प्रत्यञ्चं दक्षिणवक्त्रं कलयामि ॥ १९ ॥

jñāṃśībhūtānprāṇina etānphaladātā  
cittāntaḥsthaḥ prerayati sve sakale’pi  
kṛtye devaḥ prāktanakarmānusaraḥ saṃ-  
staṃ pratyañcaṃ dakṣiṇavaktraṃ kalayāmi (19)

प्रज्ञामात्रं प्रापितसंविन्निजभक्तं  
प्राणाक्षादेः प्रेरयितारं प्रणवार्थम् ।  
प्राहुः प्राज्ञा यं विदितानुश्रवतत्त्वा-  
स्तं प्रत्यञ्चं दक्षिणवक्त्रं कलयामि ॥ २० ॥

prajñāmātraṃ prāpitasaṃvinnijabhaktaṃ  
prāṇākṣādeḥ prerayitāraṃ praṇavārtham  
prāhuḥ prājñā yaṃ viditānuśravatattvā-  
staṃ pratyañcaṃ dakṣiṇavaktraṃ kalayāmi (20)

यस्याज्ञानादेव नृणां संसृतिबन्धो  
यस्य ज्ञानादेव विमोक्षो भवतीति ।  
स्पष्टं ब्रूते वेदशिरो देशिकमाद्यं  
तं प्रत्यञ्चं दक्षिणवक्त्रं कलयामि ॥ २१ ॥

yasyājñānādeva nṛṇāṃ saṃsṛtibandho  
yasya jñānādeva vimokṣo bhavatīti  
spaṣṭaṃ brūte vedaśiro deśikamādyaṃ  
taṃ pratyañcaṃ dakṣiṇavaktraṃ kalayāmi (21)

छन्नेऽविद्यारूपपटेनैव च विश्वं  
यत्राध्यस्तं जीवपरेशत्वमपीदम् ।  
भानोर्भानुष्वम्बुवदस्ताखिलभेदं  
तं प्रत्यञ्चं दक्षिणवक्त्रं कलयामि ॥ २२ ॥

channe’vidyārūpapaṭenaiva ca viśvaṃ  
yatrādhyastaṃ jīvapareśatvamapīdam  
bhānorbhānuṣvambuvadastākhilabhedaṃ  
taṃ pratyañcaṃ dakṣiṇavaktraṃ kalayāmi (22)

स्वापस्वप्नौ जाग्रदवस्थापि न यत्र  
प्राणश्चेतः सर्वगतो यः सकलात्मा ।  
कूटस्थो यः केवलसच्चित्सुखरूप-  
स्तं प्रत्यञ्चं दक्षिणवक्त्रं कलयामि ॥ २३ ॥

svāpasvapnau jāgradavasthāpi na yatra  
prāṇaścetaḥ sarvagato yaḥ sakalātmā  
kūṭastho yaḥ kevalasaccitsukharūpa-  
staṃ pratyañcaṃ dakṣiṇavaktraṃ kalayāmi (23)

हा हेत्येवं विस्मयमीयुर्मुनिमुख्या  
ज्ञाते यस्मिन्स्वात्मतयानात्मविमोहः ।  
प्रत्यग्भूते ब्रह्मणि यातः कथमित्थं  
तं प्रत्यञ्चं दक्षिणवक्त्रं कलयामि ॥ २४ ॥

hā hetyevaṃ vismayamīyurmunimukhyā  
jñāte yasminsvātmatayānātmavimohaḥ  
pratyagbhūte brahmaṇi yātaḥ kathamitthaṃ  
taṃ pratyañcaṃ dakṣiṇavaktraṃ kalayāmi (24)

यैषा रम्यैर्मत्तमयूराभिधवृत्तै-  
रादौ कॢप्ता यन्मनुवर्णैर्मुनिभङ्गी ।  
तामेवैतां दक्षिणवक्त्रः कृपयासा-  
वूरीकुर्याद्देशिकसम्राट् परमात्मा ॥ २५ ॥

yaiṣā ramyairmattamayūrābhidhavṛttai-  
rādau kḷptā yanmanuvarṇairmunibhaṅgī  
tāmevaitāṃ dakṣiṇavaktraḥ kṛpayāsā-  
vūrīkuryāddeśikasamrāṭ paramātmā (25)

॥ दक्षिणामूर्तिवर्णमालास्तोत्रं सम्पूर्णम् ॥  
dakṣiṇāmūrtivarṇamālāstotraṃ sampūrṇam
