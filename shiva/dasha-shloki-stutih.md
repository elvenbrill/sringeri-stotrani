# दश-श्लोकी-स्तुतिः | daśa-ślokī-stutiḥ

साम्बो नः कुलदैवतं पशुपते साम्ब त्वदीया वयं  
साम्बं स्तौमि सुरासुरोरगगणाः साम्बेन सन्तारिताः ।  
साम्बायास्तु नमो मया विरचितं साम्बात्परं नो भजे  
साम्बस्यानुचरोऽस्म्यहं मम रतिः साम्बे परब्रह्मणि ॥ १ ॥

sāmbo naḥ kuladaivataṃ paśupate sāmba tvadīyā vayaṃ  
sāmbaṃ staumi surāsuroragagaṇāḥ sāmbena santāritāḥ  
sāmbāyāstu namo mayā viracitaṃ sāmbātparaṃ no bhaje  
sāmbasyānucaro’smyahaṃ mama ratiḥ sāmbe parabrahmaṇi (1)

विष्ण्वाद्याश्च पुरत्रयं सुरगणा जेतुं न शक्ताः स्वयं  
यं शम्भुं भगवन्वयं तु पशवोऽस्माकं त्वमेवेश्वरः ।  
स्वस्वस्थाननियोजिताः सुमनसः स्वस्था बभूवुस्तत-  
स्तस्मिन्मे हृदयं सुखेन रमतां साम्बे परब्रह्मणि ॥ २ ॥

viṣṇvādyāśca puratrayaṃ suragaṇā jetuṃ na śaktāḥ svayaṃ  
yaṃ śambhuṃ bhagavanvayaṃ tu paśavo’smākaṃ tvameveśvaraḥ  
svasvasthānaniyojitāḥ sumanasaḥ svasthā babhūvustata-  
stasminme hṛdayaṃ sukhena ramatāṃ sāmbe parabrahmaṇi (2)

क्षोणी यस्य रथो रथाङ्गयुगलं चन्द्रार्कबिम्बद्वयं  
कोदण्डः कनकाचलो हरिरभूद्बाणो विधिः सारथिः ।  
तूणीरो जलधिर्हयाः श्रुतिचयो मौर्वी भुजङ्गाधिप-  
स्तस्मिन्मे हृदयं सुखेन रमतां साम्बे परब्रह्मणि ॥ ३ ॥

kṣoṇī yasya ratho rathāṅgayugalaṃ candrārkabimbadvayaṃ  
kodaṇḍaḥ kanakācalo harirabhūdbāṇo vidhiḥ sārathiḥ  
tūṇīro jaladhirhayāḥ śruticayo maurvī bhujaṅgādhipa-  
stasminme hṛdayaṃ sukhena ramatāṃ sāmbe parabrahmaṇi (3)

येनापादितमङ्गजाङ्गभसितं दिव्याङ्गरागैः समं  
येन स्वीकृतमब्जसम्भवशिरः सौवर्णपात्रैः समम् ।  
येनाङ्गीकृतमच्युतस्य नयनं पूजारविन्दैः समं  
तस्मिन्मे हृदयं सुखेन रमतां साम्बे परब्रह्मणि ॥ ४ ॥

yenāpāditamaṅgajāṅgabhasitaṃ divyāṅgarāgaiḥ samaṃ  
yena svīkṛtamabjasambhavaśiraḥ sauvarṇapātraiḥ samam  
yenāṅgīkṛtamacyutasya nayanaṃ pūjāravindaiḥ samaṃ  
tasminme hṛdayaṃ sukhena ramatāṃ sāmbe parabrahmaṇi (4)

गोविन्दादधिकं न दैवतमिति प्रोच्चार्य हस्तावुभा-  
वुद्धृत्याथ शिवस्य सन्निधिगतो व्यासो मुनीनां वरः ।  
यस्य स्तम्भितपाणिरानतिकृता नन्दीश्वरेणाभव-  
त्तस्मिन्मे हृदयं सुखेन रमतां साम्बे परब्रह्मणि ॥ ५ ॥

govindādadhikaṃ na daivatamiti proccārya hastāvubhā-  
vuddhṛtyātha śivasya sannidhigato vyāso munīnāṃ varaḥ  
yasya stambhitapāṇirānatikṛtā nandīśvareṇābhava-  
ttasminme hṛdayaṃ sukhena ramatāṃ sāmbe parabrahmaṇi (5)

आकाशश्चिकुरायते दशदिशाभोगो दुकूलायते  
शीतांशुः प्रसवायते स्थिरतरानन्दः स्वरूपायते ।  
वेदान्तो निलयायते सुविनयो यस्य स्वभावायते  
तस्मिन्मे हृदयं सुखेन रमतां साम्बे परब्रह्मणि ॥ ६ ॥

ākāśaścikurāyate daśadiśābhogo dukūlāyate  
śītāṃśuḥ prasavāyate sthiratarānandaḥ svarūpāyate  
vedānto nilayāyate suvinayo yasya svabhāvāyate  
tasminme hṛdayaṃ sukhena ramatāṃ sāmbe parabrahmaṇi (6)

विष्णुर्यस्य सहस्रनामनियमादम्भोरुहाण्यर्चय-  
न्नेकोनोपचितेषु नेत्रकमलं नैजं पदाब्जद्वये ।  
सम्पूज्यासुरसंहतिं विदलयंस्त्रैलोक्यपालोऽभव-  
त्तस्मिन्मे हृदयं सुखेन रमतां साम्बे परब्रह्मणि ॥ ७ ॥

viṣṇuryasya sahasranāmaniyamādambhoruhāṇyarcaya-  
nnekonopaciteṣu netrakamalaṃ naijaṃ padābjadvaye  
sampūjyāsurasaṃhatiṃ vidalayaṃstrailokyapālo’bhava-  
ttasminme hṛdayaṃ sukhena ramatāṃ sāmbe parabrahmaṇi (7)

शौरिं सत्यगिरं वराहवपुषं पादाम्बुजादर्शने  
चक्रे यो दयया समस्तजगतां नाथं शिरोदर्शने ।  
मिथ्यावाचमपूज्यमेव सततं हंसस्वरूपं विधिं  
तस्मिन्मे हृदयं सुखेन रमतां साम्बे परब्रह्मणि ॥ ८ ॥

śauriṃ satyagiraṃ varāhavapuṣaṃ pādāmbujādarśane  
cakre yo dayayā samastajagatāṃ nāthaṃ śirodarśane  
mithyāvācamapūjyameva satataṃ haṃsasvarūpaṃ vidhiṃ  
tasminme hṛdayaṃ sukhena ramatāṃ sāmbe parabrahmaṇi (8)

यस्यासन्धरणीजलाग्निपवनव्योमार्कचन्द्रादयो  
विख्यातास्तनवोऽष्टधा परिणता नान्यत्ततो वर्तते ।  
ओङ्कारार्थविवेचनी श्रुतिरियं चाचष्ट तुर्यं शिवं  
तस्मिन्मे हृदयं सुखेन रमतां साम्बे परब्रह्मणि ॥ ९ ॥

yasyāsandharaṇījalāgnipavanavyomārkacandrādayo  
vikhyātāstanavo’ṣṭadhā pariṇatā nānyattato vartate  
oṅkārārthavivecanī śrutiriyaṃ cācaṣṭa turyaṃ śivaṃ  
tasminme hṛdayaṃ sukhena ramatāṃ sāmbe parabrahmaṇi (9)

विष्णुब्रह्मसुराधिपप्रभृतयः सर्वेऽपि देवा यदा  
सम्भूताज्जलधेर्विषात्परिभवं प्राप्तास्तदा सत्वरम् ।  
तानार्ताञ्शरणागतानिति सुरान्योऽरक्षदर्धक्षणा-  
त्तस्मिन्मे हृदयं सुखेन रमतां साम्बे परब्रह्मणि ॥ १० ॥

viṣṇubrahmasurādhipaprabhṛtayaḥ sarve’pi devā yadā  
sambhūtājjaladherviṣātparibhavaṃ prāptāstadā satvaram  
tānārtāñśaraṇāgatāniti surānyo’rakṣadardhakṣaṇā-  
ttasminme hṛdayaṃ sukhena ramatāṃ sāmbe parabrahmaṇi (10)

॥ दशश्लोकीस्तुतिः सम्पूर्णा ॥  
daśaślokīstutiḥ sampūrṇā
