# शिवभुजङ्गम् | śivabhujaṅgam

गलद्दानगण्डं मिलद्भृङ्गषण्डं  
चलच्चारुशुण्डं जगत्त्राणशौण्डम् ।  
कनद्दन्तकाण्डं विपद्भङ्गचण्डं  
शिवप्रेमपिण्डं भजे वक्रतुण्डम् ॥ १ ॥

galaddānagaṇḍaṃ miladbhṛṅgaṣaṇḍaṃ  
calaccāruśuṇḍaṃ jagattrāṇaśauṇḍam  
kanaddantakāṇḍaṃ vipadbhaṅgacaṇḍaṃ  
śivapremapiṇḍaṃ bhaje vakratuṇḍam 1

अनाद्यन्तमाद्यं परं तत्त्वमर्थं  
चिदाकारमेकं तुरीयं त्वमेयम् ।  
हरिब्रह्ममृग्यं परब्रह्मरूपं  
मनोवागतीतं महः शैवमीडे ॥ २ ॥

anādyantamādyaṃ paraṃ tattvamarthaṃ  
cidākāramekaṃ turīyaṃ tvameyam  
haribrahmamṛgyaṃ parabrahmarūpaṃ  
manovāgatītaṃ mahaḥ śaivamīḍe 2

स्वशक्त्यादिशक्त्यन्तसिंहासनस्थं  
मनोहारिसर्वाङ्गरत्नोरुभूषम् ।  
जटाहीन्दुगङ्गास्थिशम्याकमौलिं  
पराशक्तिमित्रं नुमः पञ्चवक्त्रम् ॥ ३ ॥

svaśaktyādiśaktyantasiṃhāsanasthaṃ  
manohārisarvāṅgaratnorubhūṣam  
jaṭāhīndugaṅgāsthiśamyākamauliṃ  
parāśaktimitraṃ numaḥ pañcavaktram 3

शिवेशानतत्पूरुषाघोरवामा-  
दिभिः पञ्चभिर्हृन्मुखैः षड्भिरङ्गैः ।  
अनौपम्य षट्त्रिंशतं तत्त्वविद्या-  
मतीतं परं त्वां कथं वेत्ति को वा ॥ ४ ॥

śiveśānatatpūruṣāghoravāmā-  
dibhiḥ pañcabhirhṛnmukhaiḥ ṣaḍbhiraṅgaiḥ  
anaupamya ṣaṭtriṃśataṃ tattvavidyā-  
matītaṃ paraṃ tvāṃ kathaṃ vetti ko vā 4

प्रवालप्रवाहप्रभाशोणमर्धं  
मरुत्वन्मणिश्रीमहःश्याममर्धम् ।  
गुणस्यूतमेतद्वपुः शैवमन्तः  
स्मरामि स्मरापत्तिसम्पत्तिहेतुम् ॥ ५ ॥

pravālapravāhaprabhāśoṇamardhaṃ  
marutvanmaṇiśrīmahaḥśyāmamardham  
guṇasyūtametadvapuḥ śaivamantaḥ  
smarāmi smarāpattisampattihetum 5

स्वसेवासमायातदेवासुरेन्द्रा –  
नमन्मौलिमन्दारमालाभिषक्तम् ।  
नमस्यामि शम्भो पदाम्भोरुहं ते  
भवाम्भोधिपोतं भवानीविभाव्यम् ॥ ६ ॥

svasevāsamāyātadevāsurendrā–  
namanmaulimandāramālābhiṣaktam  
namasyāmi śambho padāmbhoruhaṃ te  
bhavāmbhodhipotaṃ bhavānīvibhāvyam 6

जगन्नाथ मन्नाथ गौरीसनाथ  
प्रपन्नानुकम्पिन्विपन्नार्तिहारिन् ।  
महःस्तोममूर्ते समस्तैकबन्धो  
नमस्ते नमस्ते पुनस्ते नमोऽस्तु ॥ ७ ॥

jagannātha mannātha gaurīsanātha  
prapannānukampinvipannārtihārin  
mahaḥstomamūrte samastaikabandho  
namaste namaste punaste namo’stu 7

विरूपाक्ष विश्वेश विश्वादिदेव  
त्रयीमूल शम्भो शिव त्र्यम्बक त्वम् ।  
प्रसीद स्मर त्राहि पश्यावमुक्त्यै  
क्षमां प्राप्नुहि त्र्यक्ष मां रक्ष मोदात् ॥ ८ ॥

virūpākṣa viśveśa viśvādideva  
trayīmūla śambho śiva tryambaka tvam  
prasīda smara trāhi paśyāvamuktyai  
kṣamāṃ prāpnuhi tryakṣa māṃ rakṣa modāt 8

महादेव देवेश देवादिदेव  
स्मरारे पुरारे यमारे हरेति ।  
ब्रुवाणः स्मरिष्यामि भक्त्या भवन्तं  
ततो मे दयाशील देव प्रसीद ॥ ९ ॥

mahādeva deveśa devādideva  
smarāre purāre yamāre hareti  
bruvāṇaḥ smariṣyāmi bhaktyā bhavantaṃ  
tato me dayāśīla deva prasīda 9

त्वदन्यः शरण्यः प्रपन्नस्य नेति  
प्रसीद स्मरन्नेव हन्यास्तु दैन्यम् ।  
न चेत्ते भवेद्भक्तवात्सल्यहानि–  
स्ततो मे दयालो सदा सन्निधेहि ॥ १० ॥

tvadanyaḥ śaraṇyaḥ prapannasya neti  
prasīda smaranneva hanyāstu dainyam  
na cette bhavedbhaktavātsalyahāni–  
stato me dayālo sadā sannidhehi 10

अयं दानकालस्त्वहं दानपात्रं  
भवानेव दाता त्वदन्यं न याचे ।  
भवद्भक्तिमेव स्थिरां देहि मह्यं  
कृपाशील शम्भो कृतार्थोऽस्मि तस्मात् ॥ ११ ॥

ayaṃ dānakālastvahaṃ dānapātraṃ  
bhavāneva dātā tvadanyaṃ na yāce  
bhavadbhaktimeva sthirāṃ dehi mahyaṃ  
kṛpāśīla śambho kṛtārtho’smi tasmāt 11

पशुं वेत्सि चेन्मां तमेवाधिरूढः  
कलङ्कीति वा मूर्ध्नि धत्से तमेव ।  
द्विजिह्वः पुनः सोऽपि ते कण्ठभूषा  
त्वदङ्गीकृताः शर्व सर्वेऽपि धन्याः ॥ १२ ॥

paśuṃ vetsi cenmāṃ tamevādhirūḍhaḥ  
kalaṅkīti vā mūrdhni dhatse tameva  
dvijihvaḥ punaḥ so’pi te kaṇṭhabhūṣā  
tvadaṅgīkṛtāḥ śarva sarve’pi dhanyāḥ 12

न शक्नोमि कर्तुं परद्रोहलेशं  
कथं प्रीयसे त्वं न जाने गिरीश ।  
तथा हि प्रसन्नोऽसि कस्यापि कान्ता–  
सुतद्रोहिणो वा पितृद्रोहिणो वा ॥ १३ ॥

na śaknomi kartuṃ paradrohaleśaṃ  
kathaṃ prīyase tvaṃ na jāne girīśa  
tathā hi prasanno’si kasyāpi kāntā–  
sutadrohiṇo vā pitṛdrohiṇo vā 13

स्तुतिं ध्यानमर्चां यथावद्विधातुं  
भजन्नप्यजानन्महेशावलम्बे ।  
त्रसन्तं सुतं त्रातुमग्रे मृकण्डो-  
र्यमप्राणनिर्वापणं त्वत्पदाब्जम् ॥ १४ ॥

stutiṃ dhyānamarcāṃ yathāvadvidhātuṃ  
bhajannapyajānanmaheśāvalambe  
trasantaṃ sutaṃ trātumagre mṛkaṇḍo-  
ryamaprāṇanirvāpaṇaṃ tvatpadābjam 14

शिरो दृष्टिहृद्रोगशूलप्रमेह–  
ज्वरार्शोजरायक्ष्महिक्काविषार्तान् ।  
त्वमाद्यो भिषग्भेषजं भस्म शम्भो  
त्वमुल्लाघयास्मान्वपुर्लाघवाय ॥ १५ ॥

śiro dṛṣṭihṛdrogaśūlaprameha–  
jvarārśojarāyakṣmahikkāviṣārtān  
tvamādyo bhiṣagbheṣajaṃ bhasma śambho  
tvamullāghayāsmānvapurlāghavāya 15

दरिद्रोऽस्म्यभद्रोऽस्मि भग्नोऽस्मि दूये  
विषण्णोऽस्मि सन्नोऽस्मि खिन्नोऽस्मि चाहम् ।  
भवान्प्राणिनामन्तरात्मासि शम्भो  
ममाधिं न वेत्सि प्रभो रक्ष मां त्वम् ॥ १६ ॥

daridro’smyabhadro’smi bhagno’smi dūye  
viṣaṇṇo’smi sanno’smi khinno’smi cāham  
bhavānprāṇināmantarātmāsi śambho  
mamādhiṃ na vetsi prabho rakṣa māṃ tvam 16

त्वदक्ष्णोः कटाक्षः पतेत्त्र्यक्ष यत्र  
क्षणं क्ष्मा च लक्ष्मीः स्वयं तं वृणाते ।  
किरीटस्फुरच्चामरच्छत्रमाला–  
कलाचीगजक्षौमभूषाविशेषैः ॥ १७ ॥

tvadakṣṇoḥ kaṭākṣaḥ patettryakṣa yatra  
kṣaṇaṃ kṣmā ca lakṣmīḥ svayaṃ taṃ vṛṇāte  
kirīṭasphuraccāmaracchatramālā–  
kalācīgajakṣaumabhūṣāviśeṣaiḥ 17

भवान्यै भवायापि मात्रे च पित्रे  
मृडान्यै मृडायाप्यघघ्न्यै मखघ्ने ।  
शिवाङ्ग्यै शिवाङ्गाय कुर्मः शिवायै  
शिवायाम्बिकायै नमस्त्र्यम्बकाय ॥ १८ ॥

bhavānyai bhavāyāpi mātre ca pitre  
mṛḍānyai mṛḍāyāpyaghaghnyai makhaghne  
śivāṅgyai śivāṅgāya kurmaḥ śivāyai  
śivāyāmbikāyai namastryambakāya 18

भवद्गौरवं मल्लघुत्वं विदित्वा  
प्रभो रक्ष कारुण्यदृष्ट्यानुगं माम् ।  
शिवात्मानुभावस्तुतावक्षमोऽहं  
स्वशक्त्या कृतं मेऽपराधं क्षमस्व ॥ १९ ॥

bhavadgauravaṃ mallaghutvaṃ viditvā  
prabho rakṣa kāruṇyadṛṣṭyānugaṃ mām  
śivātmānubhāvastutāvakṣamo’haṃ  
svaśaktyā kṛtaṃ me’parādhaṃ kṣamasva 19

यदा कर्णरन्ध्रं व्रजेत्कालवाह-  
द्विषत्कण्ठघण्टाघणात्कारनादः ।  
वृषाधीशमारुह्य देवौपवाह्यं  
तदा वत्स मा भीरिति प्रीणय त्वम् ॥ २० ॥

yadā karṇarandhraṃ vrajetkālavāha-  
dviṣatkaṇṭhaghaṇṭāghaṇātkāranādaḥ  
vṛṣādhīśamāruhya devaupavāhyaṃ  
tadā vatsa mā bhīriti prīṇaya tvam 20

यदा दारुणाभाषणा भीषणा मे  
भविष्यन्त्युपान्ते कृतान्तस्य दूताः ।  
तदा मन्मनस्त्वत्पदाम्भोरुहस्थं  
कथं निश्चलं स्यान्नमस्तेऽस्तु शम्भो ॥ २१ ॥

yadā dāruṇābhāṣaṇā bhīṣaṇā me  
bhaviṣyantyupānte kṛtāntasya dūtāḥ  
tadā manmanastvatpadāmbhoruhasthaṃ  
kathaṃ niścalaṃ syānnamaste’stu śambho 21

यदा दुर्निवारव्यथोऽहं शयानो  
लुठन्निःश्वसन्निःसृताव्यक्तवाणिः ।  
तदा जह्नुकन्याजलालङ्कृतं ते  
जटामण्डलं मन्मनोमन्दिरं स्यात् ॥ २२ ॥

yadā durnivāravyatho’haṃ śayāno  
luṭhanniḥśvasanniḥsṛtāvyaktavāṇiḥ  
tadā jahnukanyājalālaṅkṛtaṃ te  
jaṭāmaṇḍalaṃ manmanomandiraṃ syāt 22

यदा पुत्रमित्रादयो मत्सकाशे  
रुदन्त्यस्य हा कीदृशीयं दशेति ।  
तदा देवदेवेश गौरीश शम्भो  
नमस्ते शिवायेत्यजस्रं ब्रवाणि ॥ २३ ॥

yadā putramitrādayo matsakāśe  
rudantyasya hā kīdṛśīyaṃ daśeti  
tadā devadeveśa gaurīśa śambho  
namaste śivāyetyajasraṃ bravāṇi 23

यदा पश्यतां मामसौ वेत्ति नास्मा-  
नयं श्वास एवेति वाचो भवेयुः ।  
तदा भूतिभूषं भुजङ्गावनद्धं  
पुरारे भवन्तं स्फुटं भावयेयम् ॥ २४ ॥

yadā paśyatāṃ māmasau vetti nāsmā-  
nayaṃ śvāsa eveti vāco bhaveyuḥ  
tadā bhūtibhūṣaṃ bhujaṅgāvanaddhaṃ  
purāre bhavantaṃ sphuṭaṃ bhāvayeyam 24

यदा यातनादेहसन्देहवाही  
भवेदात्मदेहे न मोहो महान्मे ।  
तदा काशशीतांशुसङ्काशमीश  
स्मरारे वपुस्ते नमस्ते स्मराणि ॥ २५ ॥

yadā yātanādehasandehavāhī  
bhavedātmadehe na moho mahānme  
tadā kāśaśītāṃśusaṅkāśamīśa  
smarāre vapuste namaste smarāṇi 25

यदापारमच्छायमस्थानमद्भि-  
र्जनैर्वा विहीनं गमिष्यामि मार्गम् ।  
तदा तं निरुन्धन्कृतान्तस्य मार्गं  
महादेव मह्यं मनोज्ञं प्रयच्छ ॥ २६ ॥

yadāpāramacchāyamasthānamadbhi-  
rjanairvā vihīnaṃ gamiṣyāmi mārgam  
tadā taṃ nirundhankṛtāntasya mārgaṃ  
mahādeva mahyaṃ manojñaṃ prayaccha 26

यदा रौरवादि स्मरन्नेव भीत्या  
व्रजाम्यत्र मोहं महादेव घोरम् ।  
तदा मामहो नाथ कस्तारयिष्य-  
त्यनाथं पराधीनमर्धेन्दुमौले ॥ २७ ॥

yadā rauravādi smaranneva bhītyā  
vrajāmyatra mohaṃ mahādeva ghoram  
tadā māmaho nātha kastārayiṣya-  
tyanāthaṃ parādhīnamardhendumaule 27

यदाऽश्वेतपत्रायतालङ्घ्यशक्तेः  
कृतान्ताद्भयं भक्तवात्सल्यभावात् ।  
तदा पाहि मां पार्वतीवल्लभान्यं  
न पश्यामि पातारमेतादृशं मे ॥ २८ ॥

yadā’śvetapatrāyatālaṅghyaśakteḥ  
kṛtāntādbhayaṃ bhaktavātsalyabhāvāt  
tadā pāhi māṃ pārvatīvallabhānyaṃ  
na paśyāmi pātārametādṛśaṃ me 28

इदानीमिदानीं मृतिर्मे भवित्री-  
त्यहो सन्ततं चिन्तया पीडितोऽस्मि ।  
कथं नाम मा भून्मृतौ भीतिरेषा  
नमस्ते गतीनां गते नीलकण्ठ ॥ २९ ॥

idānīmidānīṃ mṛtirme bhavitrī-  
tyaho santataṃ cintayā pīḍito’smi  
kathaṃ nāma mā bhūnmṛtau bhītireṣā  
namaste gatīnāṃ gate nīlakaṇṭha 29

अमर्यादमेवाहमाबालवृद्धं  
हरन्तं कृतान्तं समीक्ष्यास्मि भीतः ।  
मृतौ तावकाङ्घ्र्यब्जदिव्यप्रसादा-  
द्भवानीपते निर्भयोऽहं भवानि ॥ ३० ॥

amaryādamevāhamābālavṛddhaṃ  
harantaṃ kṛtāntaṃ samīkṣyāsmi bhītaḥ  
mṛtau tāvakāṅghryabjadivyaprasādā-  
dbhavānīpate nirbhayo’haṃ bhavāni 30

जराजन्मगर्भाधिवासादिदुःखा-  
न्यसह्यानि जह्यां जगन्नाथ देव ।  
भवन्तं विना मे गतिर्नैव शम्भो  
दयालो न जागर्ति किं वा दया ते ॥ ३१ ॥

jarājanmagarbhādhivāsādiduḥkhā-  
nyasahyāni jahyāṃ jagannātha deva  
bhavantaṃ vinā me gatirnaiva śambho  
dayālo na jāgarti kiṃ vā dayā te 31

शिवायेति शब्दो नमःपूर्व एष  
स्मरन्मुक्तिकृन्मृत्युहा तत्त्ववाची ।  
महेशान मा गान्मनस्तो वचस्तः  
सदा मह्यमेतत्प्रदानं प्रयच्छ ॥ ३२ ॥

śivāyeti śabdo namaḥpūrva eṣa  
smaranmuktikṛnmṛtyuhā tattvavācī  
maheśāna mā gānmanasto vacastaḥ  
sadā mahyametatpradānaṃ prayaccha 32

त्वमप्यम्ब मां पश्य शीतांशुमौलि-  
प्रिये भेषजं त्वं भवव्याधिशान्तौ ।  
बहुक्लेशभाजं पदाम्भोजपोते  
भवाब्धौ निमग्नं नयस्वाद्य पारम् ॥ ३३ ॥

tvamapyamba māṃ paśya śītāṃśumauli-  
priye bheṣajaṃ tvaṃ bhavavyādhiśāntau  
bahukleśabhājaṃ padāmbhojapote  
bhavābdhau nimagnaṃ nayasvādya pāram 33

अनुद्यल्ललाटाक्षिवह्निप्ररोहै-  
रवामस्फुरच्चारुवामोरुशोभैः ।  
अनङ्गभ्रमद्भोगिभूषाविशेषै-  
रचन्द्रार्धचूडैरलं दैवतैर्नः ॥ ३४ ॥

anudyallalāṭākṣivahniprarohai-  
ravāmasphuraccāruvāmoruśobhaiḥ  
anaṅgabhramadbhogibhūṣāviśeṣai-  
racandrārdhacūḍairalaṃ daivatairnaḥ 34

अकण्ठेकलङ्कादनङ्गेभुजङ्गा-  
दपाणौकपालादफालेनलाक्षात् ।  
अमौळौशशाङ्कादवामेकलत्रा–  
दहं देवमन्यं न मन्ये न मन्ये ॥ ३५ ॥

akaṇṭhekalaṅkādanaṅgebhujaṅgā-  
dapāṇaukapālādaphālenalākṣāt  
amauLauśaśāṅkādavāmekalatrā–  
dahaṃ devamanyaṃ na manye na manye 35

महादेव शम्भो गिरीश त्रिशूलिं-  
स्त्वदीयं समस्तं विभातीति यस्मात् ।  
शिवादन्यथा दैवतं नाभिजाने  
शिवोऽहं शिवोऽहं शिवोऽहं शिवोऽहम् ॥ ३६ ॥

mahādeva śambho girīśa triśūliṃ-  
stvadīyaṃ samastaṃ vibhātīti yasmāt  
śivādanyathā daivataṃ nābhijāne  
śivo’haṃ śivo’haṃ śivo’haṃ śivo’ham 36

यतोऽजायतेदं प्रपञ्चं विचित्रं  
स्थितिं याति यस्मिन्यदेवान्तमन्ते ।  
स कर्मादिहीनः स्वयञ्ज्योतिरात्मा  
शिवोऽहं शिवोऽहं शिवोऽहं शिवोऽहम् ॥ ३७ ॥

yato’jāyatedaṃ prapañcaṃ vicitraṃ  
sthitiṃ yāti yasminyadevāntamante  
sa karmādihīnaḥ svayañjyotirātmā  
śivo’haṃ śivo’haṃ śivo’haṃ śivo’ham 37

किरीटे निशेशो ललाटे हुताशो  
भुजे भोगिराजो गले कालिमा च ।  
तनौ कामिनी यस्य तत्तुल्यदेवं  
न जाने न जाने न जाने न जाने ॥ ३८ ॥

kirīṭe niśeśo lalāṭe hutāśo  
bhuje bhogirājo gale kālimā ca  
tanau kāminī yasya tattulyadevaṃ  
na jāne na jāne na jāne na jāne 38

अनेन स्तवेनादरादम्बिकेशं  
परां भक्तिमासाद्य यं ये नमन्ति ।  
मृतौ निर्भयास्ते जनास्तं भजन्ते  
हृदम्भोजमध्ये सदासीनमीशम् ॥ ३९ ॥

anena stavenādarādambikeśaṃ  
parāṃ bhaktimāsādya yaṃ ye namanti  
mṛtau nirbhayāste janāstaṃ bhajante  
hṛdambhojamadhye sadāsīnamīśam 39

भुजङ्गप्रियाकल्प शम्भो मयैवं  
भुजङ्गप्रयातेन वृत्तेन कॢप्तम् ।  
नरः स्तोत्रमेतत्पठित्वोरुभक्त्या  
सुपुत्रायुरारोग्यमैश्वर्यमेति ॥ ४० ॥

bhujaṅgapriyākalpa śambho mayaivaṃ  
bhujaṅgaprayātena vṛttena kḷptam  
naraḥ stotrametatpaṭhitvorubhaktyā  
suputrāyurārogyamaiśvaryameti 40
