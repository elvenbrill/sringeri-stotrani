# वेदसार-शिवस्तोत्रम् | vedasāra-śivastotram

पशूनां पतिं पापनाशं परेशं  
गजेन्द्रस्य कृत्तिं वसानं वरेण्यम् ।  
जटाजूटमध्ये स्फुरद्गाङ्गवारिं  
महादेवमेकं स्मरामि स्मरारिम् ॥ १ ॥

paśūnāṃ patiṃ pāpanāśaṃ pareśaṃ  
gajendrasya kṛttiṃ vasānaṃ vareṇyam  
jaṭājūṭamadhye sphuradgāṅgavāriṃ  
mahādevamekaṃ smarāmi smarārim (1)

महेशं सुरेशं सुरारातिनाशं  
विभुं विश्वनाथं विभूत्यङ्गभूषम् ।  
विरूपाक्षमिन्द्वर्कवह्नित्रिनेत्रं  
सदानन्दमीडे प्रभुं पञ्चवक्त्रम् ॥ २ ॥

maheśaṃ sureśaṃ surārātināśaṃ  
vibhuṃ viśvanāthaṃ vibhūtyaṅgabhūṣam  
virūpākṣamindvarkavahnitrinetraṃ  
sadānandamīḍe prabhuṃ pañcavaktram (2)

गिरीशं गणेशं गले नीलवर्णं  
गवेन्द्राधिरूढं गुणातीतरूपम् ।  
भवं भास्वरं भस्मना भूषिताङ्गं  
भवानीकलत्रं भजे पञ्चवक्त्रम् ॥ ३ ॥

girīśaṃ gaṇeśaṃ gale nīlavarṇaṃ  
gavendrādhirūḍhaṃ guṇātītarūpam  
bhavaṃ bhāsvaraṃ bhasmanā bhūṣitāṅgaṃ  
bhavānīkalatraṃ bhaje pañcavaktram (3)

शिवाकान्त शम्भो शशाङ्कार्धमौले  
महेशान शूलिञ्जटाजूटधारिन् ।  
त्वमेको जगद्व्यापको विश्वरूपः  
प्रसीद प्रसीद प्रभो पूर्णरूप ॥ ४ ॥

śivākānta śambho śaśāṅkārdhamaule  
maheśāna śūliñjaṭājūṭadhārin  
tvameko jagadvyāpako viśvarūpaḥ  
prasīda prasīda prabho pūrṇarūpa (4)

परात्मानमेकं जगद्बीजमाद्यं  
निरीहं निराकारमोङ्कारवेद्यम् ।  
यतो जायते पाल्यते येन विश्वं  
तमीशं भजे लीयते यत्र विश्वम् ॥ ५ ॥

parātmānamekaṃ jagadbījamādyaṃ  
nirīhaṃ nirākāramoṅkāravedyam  
yato jāyate pālyate yena viśvaṃ  
tamīśaṃ bhaje līyate yatra viśvam (5)

न भूमिर्न चापो न वह्निर्न वायु-  
र्न चाकाशमास्ते न तन्द्रा न निद्रा ।  
न चोष्णं न शीतं न देशो न वेषो  
न यस्यास्ति मूर्तिस्त्रिमूर्तिं तमीडे ॥ ६ ॥

na bhūmirna cāpo na vahnirna vāyu-  
rna cākāśamāste na tandrā na nidrā  
na coṣṇaṃ na śītaṃ na deśo na veṣo  
na yasyāsti mūrtistrimūrtiṃ tamīḍe (6)

अजं शाश्वतं कारणं कारणानां  
शिवं केवलं भासकं भासकानाम् ।  
तुरीयं तमःपारमाद्यन्तहीनं  
प्रपद्ये परं पावनं द्वैतहीनम् ॥ ७ ॥

ajaṃ śāśvataṃ kāraṇaṃ kāraṇānāṃ  
śivaṃ kevalaṃ bhāsakaṃ bhāsakānām  
turīyaṃ tamaḥpāramādyantahīnaṃ  
prapadye paraṃ pāvanaṃ dvaitahīnam (7)

नमस्ते नमस्ते विभो विश्वमूर्ते  
नमस्ते नमस्ते चिदानन्दमूर्ते ।  
नमस्ते नमस्ते तपोयोगगम्य  
नमस्ते नमस्ते श्रुतिज्ञानगम्य ॥ ८ ॥

namaste namaste vibho viśvamūrte  
namaste namaste cidānandamūrte  
namaste namaste tapoyogagamya  
namaste namaste śrutijñānagamya (8)

प्रभो शूलपाणे विभो विश्वनाथ  
महादेव शम्भो महेश त्रिनेत्र ।  
शिवाकान्त शान्त स्मरारे पुरारे  
त्वदन्यो वरेण्यो न मान्यो न गण्यः ॥ ९ ॥

prabho śūlapāṇe vibho viśvanātha  
mahādeva śambho maheśa trinetra  
śivākānta śānta smarāre purāre  
tvadanyo vareṇyo na mānyo na gaṇyaḥ (9)

शम्भो महेश करुणामय शूलपाणे  
गौरीपते पशुपते पशुपाशनाशिन् ।  
काशीपते करुणया जगदेतदेक-  
स्त्वं हंसि पासि विदधासि महेश्वरोऽसि ॥ १० ॥

śambho maheśa karuṇāmaya śūlapāṇe  
gaurīpate paśupate paśupāśanāśin  
kāśīpate karuṇayā jagadetadeka-  
stvaṃ haṃsi pāsi vidadhāsi maheśvaro’si (10)

त्वत्तो जगद्भवति देव भव स्मरारे  
त्वय्येव तिष्ठति जगन्मृड विश्वनाथ ।  
त्वय्येव गच्छति लयं जगदेतदीश  
लिङ्गात्मके हर चराचरविश्वरूपिन् ॥ ११ ॥

tvatto jagadbhavati deva bhava smarāre  
tvayyeva tiṣṭhati jaganmṛḍa viśvanātha  
tvayyeva gacchati layaṃ jagadetadīśa  
liṅgātmake hara carācaraviśvarūpin (11)

॥ वेदसारशिवस्तोत्रं सम्पूर्णम् ॥  
vedasāraśivastotraṃ sampūrṇam
