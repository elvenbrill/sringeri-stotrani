# शिव-पादादि-केशान्त-वर्णन-स्तोत्रम् | śiva-pādādi-keśānta-varṇana-stotram

कल्याणं नो विधत्तां कटकतटलसत्कल्पवाटीनिकुञ्ज-  
क्रीडासंसक्तविद्याधरनिकरवधूगीतरुद्रापदानः ।  
तारैर्हेरम्बनादैस्तरलितनिनदत्तारकारातिकेकी  
कैलासः शर्वनिर्वृत्यभिजनकपदः सर्वदा पर्वतेन्द्रः ॥ १ ॥

kalyāṇaṃ no vidhattāṃ kaṭakataṭalasatkalpavāṭīnikuñja-  
krīḍāsaṃsaktavidyādharanikaravadhūgītarudrāpadānaḥ  
tārairherambanādaistaralitaninadattārakārātikekī  
kailāsaḥ śarvanirvṛtyabhijanakapadaḥ sarvadā parvatendraḥ (1)

यस्य प्राहुः स्वरूपं सकलदिविषदां सारसर्वस्वयोगं  
यस्येषुः शार्ङ्गधन्वा समजनि जगतां रक्षणे जागरूकः ।  
मौर्वी दर्वीकराणामपि च परिवृढः पूस्त्रयी सा च लक्ष्यं  
सोऽव्यादव्याजमस्मानशिवभिदनिशं नाकिनां श्रीपिनाकः ॥ २ ॥

yasya prāhuḥ svarūpaṃ sakaladiviṣadāṃ sārasarvasvayogaṃ  
yasyeṣuḥ śārṅgadhanvā samajani jagatāṃ rakṣaṇe jāgarūkaḥ  
maurvī darvīkarāṇāmapi ca parivṛḍhaḥ pūstrayī sā ca lakṣyaṃ  
so’vyādavyājamasmānaśivabhidaniśaṃ nākināṃ śrīpinākaḥ (2)

आतङ्कावेगहारी सकलदिविषदामङ्घ्रिपद्माश्रयाणां  
मातङ्गाद्युग्रदैत्यप्रकरतनुगलद्रक्तधाराक्तधारः ।  
क्रूरः शूरायुतानामपि च परिभवं स्वीयभासा वितन्व  
न्घोराकारः कुठारो दृढतरदुरिताख्याटवीं पाटयेन्नः ॥ ३ ॥

ātaṅkāvegahārī sakaladiviṣadāmaṅghripadmāśrayāṇāṃ  
mātaṅgādyugradaityaprakaratanugaladraktadhārāktadhāraḥ  
krūraḥ śūrāyutānāmapi ca paribhavaṃ svīyabhāsā vitanva  
nghorākāraḥ kuṭhāro dṛḍhataraduritākhyāṭavīṃ pāṭayennaḥ (3)

कालारातेः कराग्रे कृतवसतिरुरःशाणशातो रिपूणां  
काले काले कुलाद्रिप्रवरतनयया कल्पितस्नेहलेपः ।  
पायान्नः पावकार्चिःप्रसरसखमुखः पापहन्ता नितान्तं  
शूलः श्रीपादसेवाभजनरसजुषां पालनैकान्तशीलः ॥ ४ ॥

kālārāteḥ karāgre kṛtavasatiruraḥśāṇaśāto ripūṇāṃ  
kāle kāle kulādripravaratanayayā kalpitasnehalepaḥ  
pāyānnaḥ pāvakārciḥprasarasakhamukhaḥ pāpahantā nitāntaṃ  
śūlaḥ śrīpādasevābhajanarasajuṣāṃ pālanaikāntaśīlaḥ (4)

देवस्याङ्काश्रयायाः कुलगिरिदुहितुर्नेत्रकोणप्रचार-  
प्रस्तारानत्युदारान्पिपठिषुरिव यो नित्यमत्यादरेण ।  
आधत्ते भङ्गितुङ्गैरनिशमवयवैरन्तरङ्गं समोदं  
सोमापीडस्य सोऽयं प्रदिशतु कुशलं पाणिरङ्गः कुरङ्गः ॥ ५ ॥

devasyāṅkāśrayāyāḥ kulagiriduhiturnetrakoṇapracāra-  
prastārānatyudārānpipaṭhiṣuriva yo nityamatyādareṇa  
ādhatte bhaṅgituṅgairaniśamavayavairantaraṅgaṃ samodaṃ  
somāpīḍasya so’yaṃ pradiśatu kuśalaṃ pāṇiraṅgaḥ kuraṅgaḥ (5)

कण्ठप्रान्तावसज्जत्कनकमयमहाघण्टिकाघोरघोषैः  
कण्ठारावैरकुण्ठैरपि भरितजगच्चक्रवालान्तरालः ।  
चण्डः प्रोद्दण्डशृङ्गः ककुदकबलितोत्तुङ्गकैलासशृङ्गः  
कण्ठेकालस्य वाहः शमयतु शमलं शाश्वतः शाक्वरेन्द्रः ॥ ६ ॥

kaṇṭhaprāntāvasajjatkanakamayamahāghaṇṭikāghoraghoṣaiḥ  
kaṇṭhārāvairakuṇṭhairapi bharitajagaccakravālāntarālaḥ  
caṇḍaḥ proddaṇḍaśṛṅgaḥ kakudakabalitottuṅgakailāsaśṛṅgaḥ  
kaṇṭhekālasya vāhaḥ śamayatu śamalaṃ śāśvataḥ śākvarendraḥ (6)

निर्यद्दानाम्बुधारापरिमलतरलीभूतरोलम्बपाली-  
झङ्कारैः शङ्कराद्रेः शिखरशतदरीः पूरयन्भूरिघोषैः ।  
शार्वः सौवर्णशैलप्रतिमपृथुवपुः सर्वविघ्नापहर्ता  
शर्वाण्याः पूर्वसूनुः स भवतु भवतां स्वस्तिदो हस्तिवक्त्रः ॥ ७ ॥

niryaddānāmbudhārāparimalataralībhūtarolambapālī-  
jhaṅkāraiḥ śaṅkarādreḥ śikharaśatadarīḥ pūrayanbhūrighoṣaiḥ  
śārvaḥ sauvarṇaśailapratimapṛthuvapuḥ sarvavighnāpahartā  
śarvāṇyāḥ pūrvasūnuḥ sa bhavatu bhavatāṃ svastido hastivaktraḥ (7)

यः पुण्यैर्देवतानां समजनि शिवयोः श्लाघ्यवीर्यैकमत्या-  
द्यन्नाम्नि श्रूयमाणे दितिजभटघटा भीतिभारं भजन्ते ।  
भूयात्सोऽयं विभूत्यै निशितशरशिखापाटितक्रौञ्चशैलः  
संसारागाधकूपोदरपतितसमुत्तारकस्तारकारिः ॥ ८ ॥

yaḥ puṇyairdevatānāṃ samajani śivayoḥ ślāghyavīryaikamatyā-  
dyannāmni śrūyamāṇe ditijabhaṭaghaṭā bhītibhāraṃ bhajante  
bhūyātso’yaṃ vibhūtyai niśitaśaraśikhāpāṭitakrauñcaśailaḥ  
saṃsārāgādhakūpodarapatitasamuttārakastārakāriḥ (8)

आरूढः प्रौढवेगप्रविजितपवनं तुङ्गतुङ्गं तुरङ्गं  
चेलं नीलं वसानः करतलविलसत्काण्डकोदण्डदण्डः ।  
रागद्वेषादिनानाविधमृगपटलीभीतिकृद्भूतभर्ता  
कुर्वन्नाखेटलीलां परिलसतु मनःकानने मामकीने ॥ ९ ॥

ārūḍhaḥ prauḍhavegapravijitapavanaṃ tuṅgatuṅgaṃ turaṅgaṃ  
celaṃ nīlaṃ vasānaḥ karatalavilasatkāṇḍakodaṇḍadaṇḍaḥ  
rāgadveṣādinānāvidhamṛgapaṭalībhītikṛdbhūtabhartā  
kurvannākheṭalīlāṃ parilasatu manaḥkānane māmakīne (9)

अम्भोजाभ्यां च रम्भारथचरणलताद्वन्द्वकुम्भीन्द्रकुम्भै-  
र्बिम्बेनेन्दोश्च कम्बोरुपरि विलसता विद्रुमेणोत्पलाभ्याम् ।  
अम्भोदेनापि सम्भावितमुपजनिताडम्बरं शम्बरारेः  
शम्भोः सम्भोगयोग्यं किमपि धनमिदं सम्भवेत्सम्पदे नः ॥ १० ॥

ambhojābhyāṃ ca rambhārathacaraṇalatādvandvakumbhīndrakumbhai-  
rbimbenendośca kamborupari vilasatā vidrumeṇotpalābhyām  
ambhodenāpi sambhāvitamupajanitāḍambaraṃ śambarāreḥ  
śambhoḥ sambhogayogyaṃ kimapi dhanamidaṃ sambhavetsampade naḥ (10)

वेणीसौभाग्यविस्मापिततपनसुताचारुवेणीविलासा-  
न्वाणीनिर्धूतवाणीकरतलविधृतोदारवीणाविरावान् ।  
एणीनेत्रान्तभङ्गीनिरसननिपुणापाङ्गकोणानुपासे  
शोणान्प्राणानुदूढप्रतिनवसुषमाकन्दलानिन्दुमौलेः ॥ ११ ॥

veṇīsaubhāgyavismāpitatapanasutācāruveṇīvilāsā-  
nvāṇīnirdhūtavāṇīkaratalavidhṛtodāravīṇāvirāvān  
eṇīnetrāntabhaṅgīnirasananipuṇāpāṅgakoṇānupāse  
śoṇānprāṇānudūḍhapratinavasuṣamākandalānindumauleḥ (11)

नृत्तारम्भेषु हस्ताहतमुरजधिमिद्धिङ्कृतैरत्युदारै-  
श्चित्तानन्दं विधत्तं सदसि भगवतः सन्ततं यः स नन्दी ।  
चण्डीशाद्यास्तथान्ये चतुरगुणगणप्रीणितस्वामिसत्का-  
रोत्कर्षोद्यत्प्रसादाः प्रमथपरिवृढाः पान्तु सन्तोषिणो नः ॥ १२ ॥

nṛttārambheṣu hastāhatamurajadhimiddhiṅkṛtairatyudārai-  
ścittānandaṃ vidhattaṃ sadasi bhagavataḥ santataṃ yaḥ sa nandī  
caṇḍīśādyāstathānye caturaguṇagaṇaprīṇitasvāmisatkā-  
rotkarṣodyatprasādāḥ pramathaparivṛḍhāḥ pāntu santoṣiṇo naḥ (12)

मुक्तामाणिक्यजालैः परिकलितमहासालमालोकनीयं  
प्रत्युप्तानर्घरत्नैर्दिशि दिशि भवनैः कल्पितैर्दिक्पतीनाम् ।  
उद्यानैरद्रिकन्यापरिजनवनितामाननीयैः परीतं  
हृद्यं हृद्यस्तु नित्यं मम भुवनपतेर्धाम सोमार्धमौलेः ॥ १३ ॥

muktāmāṇikyajālaiḥ parikalitamahāsālamālokanīyaṃ  
pratyuptānargharatnairdiśi diśi bhavanaiḥ kalpitairdikpatīnām  
udyānairadrikanyāparijanavanitāmānanīyaiḥ parītaṃ  
hṛdyaṃ hṛdyastu nityaṃ mama bhuvanapaterdhāma somārdhamauleḥ (13)

स्तम्भैर्जम्भारिरत्नप्रवरविरचितैः सम्भृतोपान्तभागं  
शुम्भत्सोपानमार्गं शुचिमणिनिचयैर्गुम्भितानल्पशिल्पम् ।  
कुम्भैः सम्पूर्णशोभं शिरसि सुघटितैः शातकुम्भैरपङ्कैः  
शम्भोः सम्भावनीयं सकलमुनिजनैः स्वस्तिदं स्यात्सदो नः ॥ १४ ॥

stambhairjambhāriratnapravaraviracitaiḥ sambhṛtopāntabhāgaṃ  
śumbhatsopānamārgaṃ śucimaṇinicayairgumbhitānalpaśilpam  
kumbhaiḥ sampūrṇaśobhaṃ śirasi sughaṭitaiḥ śātakumbhairapaṅkaiḥ  
śambhoḥ sambhāvanīyaṃ sakalamunijanaiḥ svastidaṃ syātsado naḥ (14)

न्यस्तो मध्ये सभायाः परिसरविलसत्पादपीठाभिरामो  
हृद्यः पादैश्चतुर्भिः कनकमणिमयैरुच्चकैरुज्ज्वलात्मा ।  
वासोरत्नेन केनाप्यधिकमृदुतरेणास्तृतो विस्तृतश्रीः  
पीठः पीडाभरं नः शमयतु शिवयोः स्वैरसंवासयोग्यः ॥ १५ ॥

nyasto madhye sabhāyāḥ parisaravilasatpādapīṭhābhirāmo  
hṛdyaḥ pādaiścaturbhiḥ kanakamaṇimayairuccakairujjvalātmā  
vāsoratnena kenāpyadhikamṛdutareṇāstṛto vistṛtaśrīḥ  
pīṭhaḥ pīḍābharaṃ naḥ śamayatu śivayoḥ svairasaṃvāsayogyaḥ (15)

आसीनस्याधिपीठं त्रिजगदधिपतेरङ्घ्रिपीठानुषक्तौ  
पाथोजाभोगभाजौ परिमृदुलतलोल्लासिपद्मादिरेखौ ।  
पातां पादावुभौ तौ नमदमरकिरीटोल्लसच्चारुहीर-  
श्रेणीशोणायमानोन्नतनखदशकोद्भासमानौ समानौ ॥ १६ ॥

āsīnasyādhipīṭhaṃ trijagadadhipateraṅghripīṭhānuṣaktau  
pāthojābhogabhājau parimṛdulatalollāsipadmādirekhau  
pātāṃ pādāvubhau tau namadamarakirīṭollasaccāruhīra-  
śreṇīśoṇāyamānonnatanakhadaśakodbhāsamānau samānau (16)

यन्नादो वेदवाचां निगदति निखिलं लक्षणं पक्षिकेतो-  
र्लक्ष्मीसम्भोगसौख्यं विरचयति ययोश्चापरो रूपभेदः ।  
शम्भोः सम्भावनीये पदकमलसमासङ्गतस्तुङ्गशोभे  
माङ्गल्यं नः समग्रं सकलसुखकरे नूपुरे पूरयेताम् ॥ १७ ॥

yannādo vedavācāṃ nigadati nikhilaṃ lakṣaṇaṃ pakṣiketo-  
rlakṣmīsambhogasaukhyaṃ viracayati yayoścāparo rūpabhedaḥ  
śambhoḥ sambhāvanīye padakamalasamāsaṅgatastuṅgaśobhe  
māṅgalyaṃ naḥ samagraṃ sakalasukhakare nūpure pūrayetām (17)

अङ्गे शृङ्गारयोनेः सपदि शलभतां नेत्रवह्नौ प्रयाते  
शत्रोरुद्धृत्य तस्मादिषुधियुगमधो न्यस्तमग्रे किमेतत् ।  
शङ्कामित्थं नतानाममरपरिषदामन्तरङ्कूरयत्त-  
त्सङ्घातं चारु जङ्घायुगमखिलपतेरंहसां संहरेन्नः ॥ १८ ॥

aṅge śṛṅgārayoneḥ sapadi śalabhatāṃ netravahnau prayāte  
śatroruddhṛtya tasmādiṣudhiyugamadho nyastamagre kimetat  
śaṅkāmitthaṃ natānāmamarapariṣadāmantaraṅkūrayatta-  
tsaṅghātaṃ cāru jaṅghāyugamakhilapateraṃhasāṃ saṃharennaḥ (18)

जानुद्वन्द्वेन मीनध्वजनृवरसमुद्गोपमानेन साकं  
राजन्तौ राजरम्भाकरिकरकनकस्तम्भसम्भावनीयौ ।  
ऊरू गौरीकराम्भोरुहसरससमामर्दनानन्दभाजौ  
चारू दूरीक्रियास्तां दुरितमुपचितं जन्मजन्मान्तरे नः ॥ १९ ॥

jānudvandvena mīnadhvajanṛvarasamudgopamānena sākaṃ  
rājantau rājarambhākarikarakanakastambhasambhāvanīyau  
ūrū gaurīkarāmbhoruhasarasasamāmardanānandabhājau  
cārū dūrīkriyāstāṃ duritamupacitaṃ janmajanmāntare naḥ (19)

आमुक्तानर्घरत्नप्रकरकरपरिष्वक्तकल्याणकाञ्ची-  
दाम्ना बद्धेन दुग्धद्युतिनिचयमुषा चीनपट्टाम्बरेण ।  
संवीते शैलकन्यासुचरितपरिपाकायमाणे नितम्बे  
नित्यं नर्नर्तु चित्तं मम निखिलजगत्स्वामिनः सोममौलेः ॥ २० ॥

āmuktānargharatnaprakarakarapariṣvaktakalyāṇakāñcī-  
dāmnā baddhena dugdhadyutinicayamuṣā cīnapaṭṭāmbareṇa  
saṃvīte śailakanyāsucaritaparipākāyamāṇe nitambe  
nityaṃ narnartu cittaṃ mama nikhilajagatsvāminaḥ somamauleḥ (20)

सन्ध्याकालानुरज्यद्दिनकरसरुचा कालधौतेन गाढं  
व्यानद्धः स्निग्धमुग्धः सरसमुदरबन्धेन वीतोपमेन ।  
उद्दीपैः स्वप्रकाशैरुपचितमहिमा मन्मथारेरुदारो  
मध्यो मिथ्यार्थसध्र्यङ्मम दिशतु सदा सङ्गतिं मङ्गलानाम् ॥ २१ ॥

sandhyākālānurajyaddinakarasarucā kāladhautena gāḍhaṃ  
vyānaddhaḥ snigdhamugdhaḥ sarasamudarabandhena vītopamena  
uddīpaiḥ svaprakāśairupacitamahimā manmathārerudāro  
madhyo mithyārthasadhryaṅmama diśatu sadā saṅgatiṃ maṅgalānām (21)

नाभीचक्रालवालान्नवनवसुषमादोहदश्रीपरीता-  
दुद्गच्छन्ती पुरस्तादुदरपथमतिक्रम्य वक्षः प्रयान्ती ।  
श्यामा कामागमार्थप्रकथनलिपिवद्भासते या निकामं  
सा मा सोमार्धमौलेः सुखयतु सततं रोमवल्लीमतल्ली ॥ २२ ॥

nābhīcakrālavālānnavanavasuṣamādohadaśrīparītā-  
dudgacchantī purastādudarapathamatikramya vakṣaḥ prayāntī  
śyāmā kāmāgamārthaprakathanalipivadbhāsate yā nikāmaṃ  
sā mā somārdhamauleḥ sukhayatu satataṃ romavallīmatallī (22)

आश्लेषेष्वद्रिजायाः कठिनकुचतटीलिप्तकाश्मीरपङ्क-  
व्यासङ्गादुद्यदर्कद्युतिभिरुपचितस्पर्धमुद्दामहृद्यम् ।  
दक्षारातेरुदूढप्रतिनवमणिमालावलीभासमानं  
वक्षो विक्षोभिताघं सततनतिजुषां रक्षतादक्षतं नः ॥ २३ ॥

āśleṣeṣvadrijāyāḥ kaṭhinakucataṭīliptakāśmīrapaṅka-  
vyāsaṅgādudyadarkadyutibhirupacitaspardhamuddāmahṛdyam  
dakṣārāterudūḍhapratinavamaṇimālāvalībhāsamānaṃ  
vakṣo vikṣobhitāghaṃ satatanatijuṣāṃ rakṣatādakṣataṃ naḥ (23)

वामाङ्के विस्फुरन्त्याः करतलविलसच्चारुरक्तोत्पलायाः  
कान्ताया वामवक्षोरुहभरशिखरोन्मर्दनव्यग्रमेकम् ।  
अन्यांस्त्रीनप्युदारान्वरपरशुमृगालङ्कृतानिन्दुमौले-  
र्बाहूनाबद्धहेमाङ्गदमणिकटकानन्तरालोकयामः ॥ २४ ॥

vāmāṅke visphurantyāḥ karatalavilasaccāruraktotpalāyāḥ  
kāntāyā vāmavakṣoruhabharaśikharonmardanavyagramekam  
anyāṃstrīnapyudārānvaraparaśumṛgālaṅkṛtānindumaule-  
rbāhūnābaddhahemāṅgadamaṇikaṭakānantarālokayāmaḥ (24)

सम्भ्रान्तायाः शिवायाः पतिविलयभिया सर्वलोकोपतापा-  
त्संविग्नस्यापि विष्णोः सरभसमुभयोर्वारणप्रेरणाभ्याम् ।  
मध्ये त्रैशङ्कवीयामनुभवति दशां यत्र हालाहलोष्मा  
सोऽयं सर्वापदां नः शमयतु निचयं नीलकण्ठस्य कण्ठः ॥ २५ ॥

sambhrāntāyāḥ śivāyāḥ pativilayabhiyā sarvalokopatāpā-  
tsaṃvignasyāpi viṣṇoḥ sarabhasamubhayorvāraṇapreraṇābhyām  
madhye traiśaṅkavīyāmanubhavati daśāṃ yatra hālāhaloṣmā  
so’yaṃ sarvāpadāṃ naḥ śamayatu nicayaṃ nīlakaṇṭhasya kaṇṭhaḥ (25)

हृद्यैरद्रीन्द्रकन्यामृदुदशनपदैर्मुद्रितो विद्रुमश्री-  
रुद्द्योतन्त्या नितान्तं धवलधवलया मिश्रितो दन्तकान्त्या ।  
मुक्तामाणिक्यजालव्यतिकरसदृशा तेजसा भासमानः  
सद्योजातस्य दद्यादधरमणिरसौ सम्पदां सञ्चयं नः ॥ २६ ॥

hṛdyairadrīndrakanyāmṛdudaśanapadairmudrito vidrumaśrī-  
ruddyotantyā nitāntaṃ dhavaladhavalayā miśrito dantakāntyā  
muktāmāṇikyajālavyatikarasadṛśā tejasā bhāsamānaḥ  
sadyojātasya dadyādadharamaṇirasau sampadāṃ sañcayaṃ naḥ (26)

कर्णालङ्कारनानामणिनिकररुचां सञ्चयैरञ्चितायां  
वर्ण्यायां स्वर्णपद्मोदरपरिविलसत्कर्णिकासन्निभायाम् ।  
पद्धत्यां प्राणवायोः प्रणतजनहृदम्भोजवासस्य शम्भो-  
र्नित्यं नश्चित्तमेतद्विरचयतु सुखेनासिकां नासिकायाम् ॥ २७ ॥

karṇālaṅkāranānāmaṇinikararucāṃ sañcayairañcitāyāṃ  
varṇyāyāṃ svarṇapadmodaraparivilasatkarṇikāsannibhāyām  
paddhatyāṃ prāṇavāyoḥ praṇatajanahṛdambhojavāsasya śambho-  
rnityaṃ naścittametadviracayatu sukhenāsikāṃ nāsikāyām (27)

अत्यन्तं भासमाने रुचिरतररुचां सङ्गमात्सन्मणीना-  
मुद्यच्चण्डांशुधामप्रसरनिरसनस्पष्टदृष्टापदाने ।  
भूयास्तां भूतये नः करिवरजयिनः कर्णपाशावलम्बे  
भक्तालीभालसज्जज्जनिमरणलिपेः कुण्डले कुण्डले ते ॥ २८ ॥

atyantaṃ bhāsamāne ruciratararucāṃ saṅgamātsanmaṇīnā-  
mudyaccaṇḍāṃśudhāmaprasaranirasanaspaṣṭadṛṣṭāpadāne  
bhūyāstāṃ bhūtaye naḥ karivarajayinaḥ karṇapāśāvalambe  
bhaktālībhālasajjajjanimaraṇalipeḥ kuṇḍale kuṇḍale te (28)

याभ्यां कालव्यवस्था भवति तनुमतां यो मुखं देवतानां  
येषामाहुः स्वरूपं जगति मुनिवरा देवतानां त्रयीं ताम् ।  
रुद्राणीवक्त्रपङ्केरुहसततविहारोत्सुकेन्दिन्दिरेभ्य-  
स्तेभ्यस्त्रिभ्यः प्रणामाञ्जलिमुपरचये त्रीक्षणस्येक्षणेभ्यः ॥ २९ ॥

yābhyāṃ kālavyavasthā bhavati tanumatāṃ yo mukhaṃ devatānāṃ  
yeṣāmāhuḥ svarūpaṃ jagati munivarā devatānāṃ trayīṃ tām  
rudrāṇīvaktrapaṅkeruhasatatavihārotsukendindirebhya-  
stebhyastribhyaḥ praṇāmāñjalimuparacaye trīkṣaṇasyekṣaṇebhyaḥ (29)

वामं वामाङ्कगाया वदनसरसिजे व्यावलद्वल्लभाया  
व्यानम्रेष्वन्यदन्यत्पुनरलिकभवं वीतनिःशेषरौक्ष्यम् ।  
भूयो भूयोऽपि मोदान्निपतदतिदयाशीतलं चूतबाणे  
दक्षारेरीक्षणानां त्रयमपहरतादाशु तापत्रयं नः ॥ ३० ॥

vāmaṃ vāmāṅkagāyā vadanasarasije vyāvaladvallabhāyā  
vyānamreṣvanyadanyatpunaralikabhavaṃ vītaniḥśeṣaraukṣyam  
bhūyo bhūyo’pi modānnipatadatidayāśītalaṃ cūtabāṇe  
dakṣārerīkṣaṇānāṃ trayamapaharatādāśu tāpatrayaṃ naḥ (30)

यस्मिन्नर्धेन्दुमुग्धद्युतिनिचयतिरस्कारनिस्तन्द्रकान्तौ  
काश्मीरक्षोदसङ्कल्पितमिव रुचिरं चित्रकं भाति नेत्रम् ।  
तस्मिन्नुल्लोलचिल्लीनटवरतरुणीलास्यरङ्गायमाणे  
कालारेः फालदेशे विहरतु हृदयं वीतचिन्तान्तरं नः ॥ ३१ ॥

yasminnardhendumugdhadyutinicayatiraskāranistandrakāntau  
kāśmīrakṣodasaṅkalpitamiva ruciraṃ citrakaṃ bhāti netram  
tasminnullolacillīnaṭavarataruṇīlāsyaraṅgāyamāṇe  
kālāreḥ phāladeśe viharatu hṛdayaṃ vītacintāntaraṃ naḥ (31)

स्वामिन्गङ्गामिवाङ्गीकुरु तव शिरसा मामपीत्यर्थयन्तीं  
धन्यां कन्यां खरांशोः शिरसि वहति किं न्वेष कारुण्यशाली ।  
इत्थं शङ्कां जनानां जनयदतिघनं कैशिकं कालमेघ-  
च्छायं भूयादुदारं त्रिपुरविजयिनः श्रेयसे भूयसे नः ॥ ३२ ॥

svāmingaṅgāmivāṅgīkuru tava śirasā māmapītyarthayantīṃ  
dhanyāṃ kanyāṃ kharāṃśoḥ śirasi vahati kiṃ nveṣa kāruṇyaśālī  
itthaṃ śaṅkāṃ janānāṃ janayadatighanaṃ kaiśikaṃ kālamegha-  
cchāyaṃ bhūyādudāraṃ tripuravijayinaḥ śreyase bhūyase naḥ (32)

शृङ्गाराकल्पयोग्यैः शिखरिवरसुतासत्सखीहस्तलूनैः  
सूनैराबद्धमालावलिपरिविलसत्सौरभाकृष्टभृङ्गम् ।  
तुङ्गं माणिक्यकान्त्या परिहसितसुरावासशैलेन्द्रशृङ्गं  
सङ्घं नः सङ्कटानां विघटयतु सदा काङ्कटीकं किरीटम् ॥ ३३ ॥

śṛṅgārākalpayogyaiḥ śikharivarasutāsatsakhīhastalūnaiḥ  
sūnairābaddhamālāvaliparivilasatsaurabhākṛṣṭabhṛṅgam  
tuṅgaṃ māṇikyakāntyā parihasitasurāvāsaśailendraśṛṅgaṃ  
saṅghaṃ naḥ saṅkaṭānāṃ vighaṭayatu sadā kāṅkaṭīkaṃ kirīṭam (33)

वक्राकारः कलङ्की जडतनुरहमप्यङ्घ्रिसेवानुभावा-  
दुत्तंसत्वं प्रयातः सुलभतरघृणास्यन्दिनश्चन्द्रमौलेः ।  
तत्सेवन्तां जनौघाः शिवमिति निजयावस्थयैव ब्रुवाणं  
वन्दे देवस्य शम्भोर्मुकुटसुघटितं मुग्धपीयूषभानुम् ॥ ३४ ॥

vakrākāraḥ kalaṅkī jaḍatanurahamapyaṅghrisevānubhāvā-  
duttaṃsatvaṃ prayātaḥ sulabhataraghṛṇāsyandinaścandramauleḥ  
tatsevantāṃ janaughāḥ śivamiti nijayāvasthayaiva bruvāṇaṃ  
vande devasya śambhormukuṭasughaṭitaṃ mugdhapīyūṣabhānum (34)

कान्त्या सम्फुल्लमल्लीकुसुमधवलया व्याप्य विश्वं विराज-  
न्वृत्ताकारो वितन्वन्मुहुरपि च परां निर्वृतिं पादभाजाम् ।  
सानन्दं नन्दिदोष्णा मणिकटकवता वाह्यमानः पुरारेः  
श्वेतच्छत्राख्यशीतद्युतिरपहरतादापदस्तापदा नः ॥ ३५ ॥

kāntyā samphullamallīkusumadhavalayā vyāpya viśvaṃ virāja-  
nvṛttākāro vitanvanmuhurapi ca parāṃ nirvṛtiṃ pādabhājām  
sānandaṃ nandidoṣṇā maṇikaṭakavatā vāhyamānaḥ purāreḥ  
śvetacchatrākhyaśītadyutirapaharatādāpadastāpadā naḥ (35)

दिव्याकल्योज्ज्वलानां शिवगिरिसुतयोः पार्श्वयोराश्रितानां  
रुद्राणीसत्सखीनां मदतरलकटाक्षाञ्चलैरञ्चितानाम् ।  
उद्वेल्लद्बाहुवल्लीविलसनसमये चामरान्दोलनीना-  
मुद्भूतः कङ्कणालीवलयकलकलो वारयेदापदो नः ॥ ३६ ॥

divyākalyojjvalānāṃ śivagirisutayoḥ pārśvayorāśritānāṃ  
rudrāṇīsatsakhīnāṃ madataralakaṭākṣāñcalairañcitānām  
udvelladbāhuvallīvilasanasamaye cāmarāndolanīnā-  
mudbhūtaḥ kaṅkaṇālīvalayakalakalo vārayedāpado naḥ (36)

स्वर्गौकःसुन्दरीणां सुललितवपुषां स्वामिसेवापराणां  
वल्गद्भूषाणि वक्त्राम्बुजपरिविगलन्मुग्धगीतामृतानि ।  
नित्यं नृत्तान्युपासे भुजविधृतिपदन्यासभावावलोक-  
प्रत्युद्यत्प्रीतिमाद्यत्प्रमथनटनटीदत्तसम्भावनानि ॥ ३७ ॥

svargaukaḥsundarīṇāṃ sulalitavapuṣāṃ svāmisevāparāṇāṃ  
valgadbhūṣāṇi vaktrāmbujaparivigalanmugdhagītāmṛtāni  
nityaṃ nṛttānyupāse bhujavidhṛtipadanyāsabhāvāvaloka-  
pratyudyatprītimādyatpramathanaṭanaṭīdattasambhāvanāni (37)

स्थानप्राप्त्या स्वराणां किमपि विशदतां व्यञ्जयन्मञ्जुवीणा-  
स्वानावच्छिन्नतालक्रमममृतमिवास्वाद्यमानं शिवाभ्याम् ।  
नानारागातिहृद्यं नवरसमधुरस्तोत्रजातानुविद्धं  
गानं वीणामहर्षेः कलमतिललितं कर्णपूरायतां नः ॥ ३८ ॥

sthānaprāptyā svarāṇāṃ kimapi viśadatāṃ vyañjayanmañjuvīṇā-  
svānāvacchinnatālakramamamṛtamivāsvādyamānaṃ śivābhyām  
nānārāgātihṛdyaṃ navarasamadhurastotrajātānuviddhaṃ  
gānaṃ vīṇāmaharṣeḥ kalamatilalitaṃ karṇapūrāyatāṃ naḥ (38)

चेतो जातप्रमोदं सपदि विदधती प्राणिनां वाणिनीनां  
पाणिद्वन्द्वाग्रजाग्रत्सुललितरणितस्वर्णतालानुकूला ।  
स्वीयारावेण पाथोधररवपटुना नादयन्ती मयूरीं  
मायूरी मन्दभावं मणिमुरजभवा मार्जना मार्जयेन्नः ॥ ३९ ॥

ceto jātapramodaṃ sapadi vidadhatī prāṇināṃ vāṇinīnāṃ  
pāṇidvandvāgrajāgratsulalitaraṇitasvarṇatālānukūlā  
svīyārāveṇa pāthodhararavapaṭunā nādayantī mayūrīṃ  
māyūrī mandabhāvaṃ maṇimurajabhavā mārjanā mārjayennaḥ (39)

देवेभ्यो दानवेभ्यः पितृमुनिपरिषत्सिद्धविद्याधरेभ्यः  
साध्येभ्यश्चारणेभ्यो मनुजपशुपतज्जातिकीटादिकेभ्यः ।  
श्रीकैलासप्ररूढास्तृणविटपिमुखाश्चापि ये सन्ति तेभ्यः  
सर्वेभ्यो निर्विचारं नतिमुपरचये शर्वपादाश्रयेभ्यः ॥ ४० ॥

devebhyo dānavebhyaḥ pitṛmunipariṣatsiddhavidyādharebhyaḥ  
sādhyebhyaścāraṇebhyo manujapaśupatajjātikīṭādikebhyaḥ  
śrīkailāsaprarūḍhāstṛṇaviṭapimukhāścāpi ye santi tebhyaḥ  
sarvebhyo nirvicāraṃ natimuparacaye śarvapādāśrayebhyaḥ (40)

ध्यायन्नित्यं प्रभाते प्रतिदिवसमिदं स्तोत्ररत्नं पठेद्यः  
किं वा ब्रूमस्तदीयं सुचरितमथवा कीर्तयामः समासात् ।  
सम्पज्जातं समग्रं सदसि बहुमतिं सर्वलोकप्रियत्वं  
सम्प्राप्यायुःशतान्ते पदमयति परब्रह्मणो मन्मथारेः ॥ ४१ ॥

dhyāyannityaṃ prabhāte pratidivasamidaṃ stotraratnaṃ paṭhedyaḥ  
kiṃ vā brūmastadīyaṃ sucaritamathavā kīrtayāmaḥ samāsāt  
sampajjātaṃ samagraṃ sadasi bahumatiṃ sarvalokapriyatvaṃ  
samprāpyāyuḥśatānte padamayati parabrahmaṇo manmathāreḥ (41)
