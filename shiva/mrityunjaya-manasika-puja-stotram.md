# मृत्युञ्जय-मानसिक-पूजा-स्तोत्रम् | mṛtyuñjaya-mānasika-pūjā-stotram

कैलासे कमनीयरत्नखचिते कल्पद्रुमूले स्थितं  
कर्पूरस्फटिकेन्दुसुन्दरतनुं कात्यायनीसेवितम् ।  
गङ्गातुङ्गतरङ्गरञ्जितजटाभारं कृपासागरं  
कण्ठालङ्कृतशेषभूषणममुं मृत्युञ्जयं भावये ॥ १ ॥

kailāse kamanīyaratnakhacite kalpadrumūle sthitaṃ  
karpūrasphaṭikendusundaratanuṃ kātyāyanīsevitam  
gaṅgātuṅgataraṅgarañjitajaṭābhāraṃ kṛpāsāgaraṃ  
kaṇṭhālaṅkṛtaśeṣabhūṣaṇamamuṃ mṛtyuñjayaṃ bhāvaye (1)

आगत्य मृत्युञ्जय चन्द्रमौले  
व्याघ्राजिनालङ्कृत शूलपाणे ।  
स्वभक्तसंरक्षणकामधेनो  
प्रसीद विश्वेश्वर पार्वतीश ॥ २ ॥

āgatya mṛtyuñjaya candramaule  
vyāghrājinālaṅkṛta śūlapāṇe  
svabhaktasaṃrakṣaṇakāmadheno  
prasīda viśveśvara pārvatīśa (2)

भास्वन्मौक्तिकतोरणे मरकतस्तम्भायुतालङ्कृते  
सौधे धूपसुवासिते मणिमये माणिक्यदीपाञ्चिते ।  
ब्रह्मेन्द्रामरयोगिपुङ्गवगणैर्युक्ते च कल्पद्रुमैः  
श्रीमृत्युञ्जय सुस्थिरो भव विभो माणिक्यसिंहासने ॥ ३ ॥

bhāsvanmauktikatoraṇe marakatastambhāyutālaṅkṛte  
saudhe dhūpasuvāsite maṇimaye māṇikyadīpāñcite  
brahmendrāmarayogipuṅgavagaṇairyukte ca kalpadrumaiḥ  
śrīmṛtyuñjaya susthiro bhava vibho māṇikyasiṃhāsane (3)

मन्दारमल्लीकरवीरमाधवीपुन्नागनीलोत्पलचम्पकान्वितैः ।  
कर्पूरपाटीरसुवासितैर्जलैराधत्स्व मृत्युञ्जय पाद्यमुत्तमम् ॥ ४ ॥

mandāramallīkaravīramādhavīpunnāganīlotpalacampakānvitaiḥ  
karpūrapāṭīrasuvāsitairjalairādhatsva mṛtyuñjaya pādyamuttamam (4)

सुगन्धपुष्पप्रकरैः सुवासितैर्वियन्नदीशीतलवारिभिः शुभैः ।  
त्रिलोकनाथार्तिहरार्घ्यमादराद्गृहाण मृत्युञ्जय सर्ववन्दित ॥ ५ ॥

sugandhapuṣpaprakaraiḥ suvāsitairviyannadīśītalavāribhiḥ śubhaiḥ  
trilokanāthārtiharārghyamādarādgṛhāṇa mṛtyuñjaya sarvavandita (5)

हिमाम्बुवासितैस्तोयैः शीतलैरतिपावनैः ।  
मृत्युञ्जय महादेव शुद्धाचमनमाचर ॥ ६ ॥

himāmbuvāsitaistoyaiḥ śītalairatipāvanaiḥ  
mṛtyuñjaya mahādeva śuddhācamanamācara (6)

गुडदधिसहितं मधुप्रकीर्णं सुघृतसमन्वितधेनुदुग्धयुक्तम् ।  
शुभकर मधुपर्कमाहर त्वं त्रिनयन मृत्युहर त्रिलोकवन्द्य ॥ ७ ॥

guḍadadhisahitaṃ madhuprakīrṇaṃ sughṛtasamanvitadhenudugdhayuktam  
śubhakara madhuparkamāhara tvaṃ trinayana mṛtyuhara trilokavandya (7)

पञ्चास्त्रशान्त पञ्चास्य पञ्चपातकसंहर ।  
पञ्चामृतस्नानमिदं कुरु मृत्युञ्जय प्रभो ॥ ८ ॥

pañcāstraśānta pañcāsya pañcapātakasaṃhara  
pañcāmṛtasnānamidaṃ kuru mṛtyuñjaya prabho (8)

जगत्त्रयीख्यात समस्ततीर्थसमाहृतैः कल्मषहारिभिश्च ।  
स्नानं सुतोयैः समुदाचर त्वं मृत्युञ्जयानन्तगुणाभिराम ॥ ९ ॥

jagattrayīkhyāta samastatīrthasamāhṛtaiḥ kalmaṣahāribhiśca  
snānaṃ sutoyaiḥ samudācara tvaṃ mṛtyuñjayānantaguṇābhirāma (9)

आनीतेनातिशुभ्रेण कौशेयेनामरद्रुमात् ।  
मार्जयामि जटाभारं शिव मृत्युञ्जय प्रभो ॥ १० ॥

ānītenātiśubhreṇa kauśeyenāmaradrumāt  
mārjayāmi jaṭābhāraṃ śiva mṛtyuñjaya prabho (10)

नानाहेमविचित्राणि चीरचीनाम्बराणि च ।  
विविधानि च दिव्यानि मृत्युञ्जय सुधारय ॥ ११ ॥

nānāhemavicitrāṇi cīracīnāmbarāṇi ca  
vividhāni ca divyāni mṛtyuñjaya sudhāraya (11)

विशुद्धमुक्ताफलजालरम्यं मनोहरं काञ्चनहेमसूत्रम् ।  
यज्ञोपवीतं परमं पवित्रमाधत्स्व मृत्युञ्जय भक्तिगम्य ॥ १२ ॥

viśuddhamuktāphalajālaramyaṃ manoharaṃ kāñcanahemasūtram  
yajñopavītaṃ paramaṃ pavitramādhatsva mṛtyuñjaya bhaktigamya (12)

श्रीगन्धं घनसारकुङ्कुमयुतं कस्तूरिकापूरितं  
कालेयेन हिमाम्बुना विरचितं मन्दारसंवासितम् ।  
दिव्यं देवमनोहरं मणिमये पात्रे समारोपितं  
सर्वाङ्गेषु विलेपयामि सततं मृत्युञ्जय श्रीविभो ॥ १३ ॥

śrīgandhaṃ ghanasārakuṅkumayutaṃ kastūrikāpūritaṃ  
kāleyena himāmbunā viracitaṃ mandārasaṃvāsitam  
divyaṃ devamanoharaṃ maṇimaye pātre samāropitaṃ  
sarvāṅgeṣu vilepayāmi satataṃ mṛtyuñjaya śrīvibho (13)

अक्षतैर्धवलैर्दिव्यैः सम्यक्तिलसमन्वितैः ।  
मृत्युञ्जय महादेव पूजयामि वृषध्वज ॥ १४ ॥

akṣatairdhavalairdivyaiḥ samyaktilasamanvitaiḥ  
mṛtyuñjaya mahādeva pūjayāmi vṛṣadhvaja (14)

चम्पक पङ्कजकुरवककुन्दैः करवीरमल्लिकाकुसुमैः ।  
विस्तारय निजमकुटं मृत्युञ्जय पुण्डरीकनयनाप्त ॥ १५ ॥

campaka paṅkajakuravakakundaiḥ karavīramallikākusumaiḥ  
vistāraya nijamakuṭaṃ mṛtyuñjaya puṇḍarīkanayanāpta (15)

माणिक्यपादुकाद्वन्द्वे मौनिहृत्पद्ममन्दिरे ।  
पादौ सत्पद्मसदृशौ मृत्युञ्जय निवेशय ॥ १६ ॥

māṇikyapādukādvandve maunihṛtpadmamandire  
pādau satpadmasadṛśau mṛtyuñjaya niveśaya (16)

माणिक्यकेयूरकिरीटहारैः काञ्चीमणिस्थापितकुण्डलैश्च ।  
मञ्जीरमुख्याभरणैर्मनोज्ञैरङ्गानि मृत्युञ्जय भूषयामि ॥ १७ ॥

māṇikyakeyūrakirīṭahāraiḥ kāñcīmaṇisthāpitakuṇḍalaiśca  
mañjīramukhyābharaṇairmanojñairaṅgāni mṛtyuñjaya bhūṣayāmi (17)

गजवदनस्कन्दधृतेनातिस्वच्छेन चामरयुगेन ।  
गलदलकाननपद्मं मृत्युञ्जय भावयामि हृत्पद्मे ॥ १८ ॥

gajavadanaskandadhṛtenātisvacchena cāmarayugena  
galadalakānanapadmaṃ mṛtyuñjaya bhāvayāmi hṛtpadme (18)

मुक्तातपत्रं शशिकोटिशुभ्रं शुभप्रदं काञ्चनदण्डयुक्तम् ।  
माणिक्यसंस्थापितहेमकुम्भं सुरेश मृत्युञ्जय तेऽर्पयामि ॥ १९ ॥

muktātapatraṃ śaśikoṭiśubhraṃ śubhapradaṃ kāñcanadaṇḍayuktam  
māṇikyasaṃsthāpitahemakumbhaṃ sureśa mṛtyuñjaya te’rpayāmi (19)

मणिमुकुरे निष्पटले त्रिजगद्गाढान्धकारसप्ताश्वे ।  
कन्दर्पकोटिसदृशं मृत्युञ्जय पश्य वदनमात्मीयम् ॥ २० ॥

maṇimukure niṣpaṭale trijagadgāḍhāndhakārasaptāśve  
kandarpakoṭisadṛśaṃ mṛtyuñjaya paśya vadanamātmīyam (20)

कर्पूरचूर्णं कपिलाज्यपूतं दास्यामि कालेयसमन्वितैश्च ।  
समुद्भवं पावनगन्धधूपितं मृत्युञ्जयाङ्गं परिकल्पयामि ॥ २१ ॥

karpūracūrṇaṃ kapilājyapūtaṃ dāsyāmi kāleyasamanvitaiśca  
samudbhavaṃ pāvanagandhadhūpitaṃ mṛtyuñjayāṅgaṃ parikalpayāmi (21)

वर्तित्रयोपेतमखण्डदीप्त्या तमो हरं बाह्यमथान्तरं च ।  
साज्यं समस्तामरवर्गहृद्यं सुरेश मृत्युञ्जय वंशदीपम् ॥ २२ ॥

vartitrayopetamakhaṇḍadīptyā tamo haraṃ bāhyamathāntaraṃ ca  
sājyaṃ samastāmaravargahṛdyaṃ sureśa mṛtyuñjaya vaṃśadīpam (22)

राजान्नं मधुरान्वितं च मृदुलं माणिक्यपात्रे स्थितं  
हिङ्गूजीरकसन्मरीचिमिलितैः शाकैरनेकैः शुभैः ।  
शाकं सम्यगपूपसूपसहितं सद्योघृतेनाप्लुतं  
श्रीमृत्युञ्जय पार्वतीप्रिय विभो सापोशनं भुज्यताम् ॥ २३ ॥

rājānnaṃ madhurānvitaṃ ca mṛdulaṃ māṇikyapātre sthitaṃ  
hiṅgūjīrakasanmarīcimilitaiḥ śākairanekaiḥ śubhaiḥ  
śākaṃ samyagapūpasūpasahitaṃ sadyoghṛtenāplutaṃ  
śrīmṛtyuñjaya pārvatīpriya vibho sāpośanaṃ bhujyatām (23)

कूश्माण्डवार्ताकपटोलिकानां फलानि रम्याणि च कारवल्ल्या ।  
सुपाकयुक्तानि ससौरभाणि श्रीकण्ठ मृत्युञ्जय भक्षयेश ॥ २४ ॥

kūśmāṇḍavārtākapaṭolikānāṃ phalāni ramyāṇi ca kāravallyā  
supākayuktāni sasaurabhāṇi śrīkaṇṭha mṛtyuñjaya bhakṣayeśa (24)

शीतलं मधुरं स्वच्छं पावनं वासितं लघु ।  
मध्ये स्वीकुरु पानीयं शिव मृत्युञ्जय प्रभो ॥ २५ ॥

śītalaṃ madhuraṃ svacchaṃ pāvanaṃ vāsitaṃ laghu  
madhye svīkuru pānīyaṃ śiva mṛtyuñjaya prabho (25)

शर्करामिलितं स्निग्धं दुग्धान्नं गोघृतान्वितम् ।  
कदलीफलसम्मिश्रं भुज्यतां मृत्युसंहर ॥ २६ ॥

śarkarāmilitaṃ snigdhaṃ dugdhānnaṃ goghṛtānvitam  
kadalīphalasammiśraṃ bhujyatāṃ mṛtyusaṃhara (26)

केवलमतिमाधुर्यं दुग्धैः स्निग्धैश्च शर्करामिलितैः ।  
एलामरीचिमिलितं मृत्युञ्जय देवभुङ्क्ष्व परमान्नम् ॥ २७ ॥

kevalamatimādhuryaṃ dugdhaiḥ snigdhaiśca śarkarāmilitaiḥ  
elāmarīcimilitaṃ mṛtyuñjaya devabhuṅkṣva paramānnam (27)

रम्भाचूतकपित्थकण्टकफलैर्द्राक्षारसस्वादुम-  
त्खर्जूरैर्मधुरेक्षुखण्डशकलैः सन्नारिकेलाम्बुभिः ।  
कर्पूरेण सुवासितैर्गुडजलैर्माधुर्ययुक्तैर्विभो  
श्रीमृत्युञ्जय पूरय त्रिभुवनाधारं विशालोदरम् ॥ २८ ॥

rambhācūtakapitthakaṇṭakaphalairdrākṣārasasvāduma-  
tkharjūrairmadhurekṣukhaṇḍaśakalaiḥ sannārikelāmbubhiḥ  
karpūreṇa suvāsitairguḍajalairmādhuryayuktairvibho  
śrīmṛtyuñjaya pūraya tribhuvanādhāraṃ viśālodaram (28)

मनोज्ञरम्भावनखण्डखण्डितान्रुचिप्रदान्सर्षपजीरकांश्च ।  
ससौरभान्सैन्धवसेवितांश्च गृहाण मृत्युञ्जय लोकवन्द्य ॥ २९ ॥

manojñarambhāvanakhaṇḍakhaṇḍitānrucipradānsarṣapajīrakāṃśca  
sasaurabhānsaindhavasevitāṃśca gṛhāṇa mṛtyuñjaya lokavandya (29)

हिङ्गूजीरकसहितं विमलामलकं कपित्थमतिमधुरम् ।  
बिसखण्डाँल्लवणयुतान्मृत्युञ्जय तेऽर्पयामि जगदीश ॥ ३० ॥

hiṅgūjīrakasahitaṃ vimalāmalakaṃ kapitthamatimadhuram  
bisakhaṇḍā.ṇllavaṇayutānmṛtyuñjaya te’rpayāmi jagadīśa (30)

एलाशुण्ठीसहितं दध्यन्नं चारुहेमपात्रस्थम् ।  
अमृतप्रतिनिधिमाढ्यं मृत्युञ्जय भुज्यतां त्रिलोकेश ॥ ३१ ॥

elāśuṇṭhīsahitaṃ dadhyannaṃ cāruhemapātrastham  
amṛtapratinidhimāḍhyaṃ mṛtyuñjaya bhujyatāṃ trilokeśa (31)

जम्बीरनीराञ्चितशृङ्गबेरं मनोहरानम्लशलाटुखण्डान् ।  
मृदूपदंशान्सहसोपभुङ्क्ष्व मृत्युञ्जय श्रीकरुणासमुद्र ॥ ३२ ॥

jambīranīrāñcitaśṛṅgaberaṃ manoharānamlaśalāṭukhaṇḍān  
mṛdūpadaṃśānsahasopabhuṅkṣva mṛtyuñjaya śrīkaruṇāsamudra (32)

नागररामठयुक्तं सुललितजम्बीरनीरसम्पूर्णम् ।  
मथितं सैन्धवसहितं पिब हर मृत्युञ्जय क्रतुध्वंसिन् ॥ ३३ ॥

nāgararāmaṭhayuktaṃ sulalitajambīranīrasampūrṇam  
mathitaṃ saindhavasahitaṃ piba hara mṛtyuñjaya kratudhvaṃsin (33)

मन्दारहेमाम्बुजगन्धयुक्तैर्मन्दाकिनीनिर्मलपुण्यतोयैः ।  
गृहाण मृत्युञ्जय पूर्णकाम श्रीमत्परापोशनमभ्रकेश ॥ ३४ ॥

mandārahemāmbujagandhayuktairmandākinīnirmalapuṇyatoyaiḥ  
gṛhāṇa mṛtyuñjaya pūrṇakāma śrīmatparāpośanamabhrakeśa (34)

गगनधुनीविमलजलैर्मृत्युञ्जय पद्मरागपात्रगतैः ।  
मृगमदचन्दनपूर्णैः प्रक्षालय चारु हस्तपदयुग्मम् ॥ ३५ ॥

gaganadhunīvimalajalairmṛtyuñjaya padmarāgapātragataiḥ  
mṛgamadacandanapūrṇaiḥ prakṣālaya cāru hastapadayugmam (35)

पुन्नागमल्लिकाकुन्दवासितैर्जाह्नवीजलैः ।  
मृत्युञ्जय महादेव पुनराचमनं कुरु ॥ ३६ ॥

punnāgamallikākundavāsitairjāhnavījalaiḥ  
mṛtyuñjaya mahādeva punarācamanaṃ kuru (36)

मौक्तिकचूर्णसमेतैर्मृगमदघनसारवासितैः पूगैः ।  
पर्णैः स्वर्णसमानैर्मृत्युञ्जय तेऽर्पयामि ताम्बूलम् ॥ ३७ ॥

mauktikacūrṇasametairmṛgamadaghanasāravāsitaiḥ pūgaiḥ  
parṇaiḥ svarṇasamānairmṛtyuñjaya te’rpayāmi tāmbūlam (37)

नीराजनं निर्मलदीप्तिमद्भिर्दीपाङ्कुरैरुज्ज्वलमुच्छ्रितैश्च ।  
घण्टानिनादेन समर्पयामि मृत्युञ्जयाय त्रिपुरान्तकाय ॥ ३८ ॥

nīrājanaṃ nirmaladīptimadbhirdīpāṅkurairujjvalamucchritaiśca  
ghaṇṭāninādena samarpayāmi mṛtyuñjayāya tripurāntakāya (38)

विरिञ्चिमुख्यामरवृन्दवन्दिते सरोजमत्स्याङ्कितचक्रचिह्निते ।  
ददामि मृत्युञ्जय पादपङ्कजे फणीन्द्रभूषे पुनरर्घ्यमीश्वर ॥ ३९ ॥

viriñcimukhyāmaravṛndavandite sarojamatsyāṅkitacakracihnite  
dadāmi mṛtyuñjaya pādapaṅkaje phaṇīndrabhūṣe punararghyamīśvara (39)

पुन्नागनीलोत्पलकुन्दजाजीमन्दारमल्लीकरवीरपङ्कजैः ।  
पुष्पाञ्जलिं बिल्वदलैस्तुलस्या मृत्युञ्जयाङ्घ्रौ विनिवेशयामि ॥ ४० ॥

punnāganīlotpalakundajājīmandāramallīkaravīrapaṅkajaiḥ  
puṣpāñjaliṃ bilvadalaistulasyā mṛtyuñjayāṅghrau viniveśayāmi (40)

पदे पदे सर्वतमोनिकृन्तनं पदे पदे सर्वशुभप्रदायकम् ।  
प्रदक्षिणं भक्तियुतेन चेतसा करोमि मृत्युञ्जय रक्ष रक्ष माम् ॥ ४१ ॥

pade pade sarvatamonikṛntanaṃ pade pade sarvaśubhapradāyakam  
pradakṣiṇaṃ bhaktiyutena cetasā karomi mṛtyuñjaya rakṣa rakṣa mām (41)

नमो गौरीशाय स्फटिकधवलाङ्गाय च नमो  
नमो लोकेशाय स्तुतविबुधलोकाय च नमः ।  
नमः श्रीकण्ठाय क्षपितपुरदैत्याय च नमो  
नमः फालाक्षाय स्मरमदविनाशाय च नमः ॥ ४२ ॥

namo gaurīśāya sphaṭikadhavalāṅgāya ca namo  
namo lokeśāya stutavibudhalokāya ca namaḥ  
namaḥ śrīkaṇṭhāya kṣapitapuradaityāya ca namo  
namaḥ phālākṣāya smaramadavināśāya ca namaḥ (42)

संसारे जनितापरोगसहिते तापत्रयाक्रन्दिते  
नित्यं पुत्रकलत्रवित्तविलसत्पाशैर्निबद्धं दृढम् ।  
गर्वान्धं बहुपापवर्गसहितं कारुण्यदृष्ट्या विभो  
श्रीमृत्युञ्जय पार्वतीप्रिय सदा मां पाहि सर्वेश्वर ॥ ४३ ॥

saṃsāre janitāparogasahite tāpatrayākrandite  
nityaṃ putrakalatravittavilasatpāśairnibaddhaṃ dṛḍham  
garvāndhaṃ bahupāpavargasahitaṃ kāruṇyadṛṣṭyā vibho  
śrīmṛtyuñjaya pārvatīpriya sadā māṃ pāhi sarveśvara (43)

सौधे रत्नमये नवोत्पलदलाकीर्णे च तल्पान्तरे  
कौशेयेन मनोहरेण धवलेनाच्छादिते सर्वशः ।  
कर्पूराञ्चितदीपदीप्तिमिलिते रम्योपधानद्वये  
पार्वत्या करपद्मलालितपदं मृत्युञ्जयं भावये ॥ ४४ ॥

saudhe ratnamaye navotpaladalākīrṇe ca talpāntare  
kauśeyena manohareṇa dhavalenācchādite sarvaśaḥ  
karpūrāñcitadīpadīptimilite ramyopadhānadvaye  
pārvatyā karapadmalālitapadaṃ mṛtyuñjayaṃ bhāvaye (44)

चतुश्चत्वारिंशद्विलसदुपचारैरभिमतै-  
र्मनःपद्मे भक्त्या बहिरपि च पूजां शुभकरीम् ।  
करोति प्रत्यूषे निशि दिवसमध्येऽपि च पुमा-  
न्प्रयाति श्रीमृत्युञ्जयपदमनेकाद्भुतपदम् ॥ ४५ ॥

catuścatvāriṃśadvilasadupacārairabhimatai-  
rmanaḥpadme bhaktyā bahirapi ca pūjāṃ śubhakarīm  
karoti pratyūṣe niśi divasamadhye’pi ca pumā-  
nprayāti śrīmṛtyuñjayapadamanekādbhutapadam (45)

प्रातर्लिङ्गमुमापतेरहरहः सन्दर्शनात्स्वर्गदं  
मध्याह्ने हयमेधतुल्यफलदं सायन्तने मोक्षदम् ।  
भानोरस्तमये प्रदोषसमये पञ्चाक्षराराधनं  
तत्कालत्रयतुल्यमिष्टफलदं सद्योऽनवद्यं दृढम् ॥ ४६ ॥

prātarliṅgamumāpateraharahaḥ sandarśanātsvargadaṃ  
madhyāhne hayamedhatulyaphaladaṃ sāyantane mokṣadam  
bhānorastamaye pradoṣasamaye pañcākṣarārādhanaṃ  
tatkālatrayatulyamiṣṭaphaladaṃ sadyo’navadyaṃ dṛḍham (46)

॥ मृत्युञ्जयमानसिकपूजास्तोत्रं सम्पूर्णम् ॥  
mṛtyuñjayamānasikapūjāstotraṃ sampūrṇam
