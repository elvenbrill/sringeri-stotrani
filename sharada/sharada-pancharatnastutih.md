# शारदा-पञ्चरत्नस्तुतिः | śāradā-pañcaratnastutiḥ

श्रीमच्छङ्करदेशिकेन्द्ररचिते तुङ्गापगातीरगे  
शृङ्गेर्याख्यपुरस्थिते सुविमले सन्मौनिसंसेविते ।  
पीठे तां रविकोटिदीप्तिसहितां राराज्यमानां शिवां  
राजीवाक्षमुखामरार्चितपदां वन्दे सदा शारदाम् ॥ १ ॥

śrīmacchaṅkaradeśikendraracite tuṅgāpagātīrage  
śṛṅgeryākhyapurasthite suvimale sanmaunisaṃsevite  
pīṭhe tāṃ ravikoṭidīptisahitāṃ rārājyamānāṃ śivāṃ  
rājīvākṣamukhāmarārcitapadāṃ vande sadā śāradām (1)

पादानम्रजनार्तिनाशनिपुणां नादानुसन्धायिनीं  
वेदान्तप्रतिपाद्यमानविभवां वादादिशक्तिप्रदाम् ।  
विद्याकल्पलतां चतुर्मुखमुखाम्भोजातसूर्यायितां  
विद्यातीर्थगुरूत्तमैरहरहः संसेव्यमानां भजे ॥ २ ॥

pādānamrajanārtināśanipuṇāṃ nādānusandhāyinīṃ  
vedāntapratipādyamānavibhavāṃ vādādiśaktipradām  
vidyākalpalatāṃ caturmukhamukhāmbhojātasūryāyitāṃ  
vidyātīrthagurūttamairaharahaḥ saṃsevyamānāṃ bhaje (2)

ईषत्स्मेरमुखाम्बुजां कुचभरानम्रां त्रिलोकावनीं  
दैत्यव्रातविनाशिनीं कचजितप्रावृट्पयोदां शिवम् ।  
संसारार्णवमग्नदीनजनतासन्तापसन्नाशिनीं  
वन्दे तां शुभदामनन्यशरणः स्वान्ते सदा शारदाम् ॥ ३ ॥

īṣatsmeramukhāmbujāṃ kucabharānamrāṃ trilokāvanīṃ  
daityavrātavināśinīṃ kacajitaprāvṛṭpayodāṃ śivam  
saṃsārārṇavamagnadīnajanatāsantāpasannāśinīṃ  
vande tāṃ śubhadāmananyaśaraṇaḥ svānte sadā śāradām (3)

कारुण्यामृतवारिराशिमनिशं केयूरहारैर्वृतां  
कामारेस्सहजां कराब्जविलसत्कीरां कुबेरार्चिताम् ।  
कामक्रोधमुखारिवर्गशमनीं कैवल्यसम्पत्प्रदां  
कञ्जोद्भूतमनःप्रियां हृदि भजे भक्त्या सदा शारदाम् ॥ ४ ॥

kāruṇyāmṛtavārirāśimaniśaṃ keyūrahārairvṛtāṃ  
kāmāressahajāṃ karābjavilasatkīrāṃ kuberārcitām  
kāmakrodhamukhārivargaśamanīṃ kaivalyasampatpradāṃ  
kañjodbhūtamanaḥpriyāṃ hṛdi bhaje bhaktyā sadā śāradām (4)

नित्याऽनित्यविवेकदाननिपुणां स्तुत्यां मुकुन्दादिभिः  
यत्याकारशशाङ्कमौलिविनुतां सत्यापितस्वाश्रवाम् ।  
नत्या केवलमेव तुष्टहृदयां त्यक्त्वाऽन्यदेवानहं  
भक्त्या मे हृदयाम्बुजेऽनवरतं वन्दे सदा शारदाम् ॥ ५ ॥

nityā’nityavivekadānanipuṇāṃ stutyāṃ mukundādibhiḥ  
yatyākāraśaśāṅkamaulivinutāṃ satyāpitasvāśravām  
natyā kevalameva tuṣṭahṛdayāṃ tyaktvā’nyadevānahaṃ  
bhaktyā me hṛdayāmbuje’navarataṃ vande sadā śāradām (5)
