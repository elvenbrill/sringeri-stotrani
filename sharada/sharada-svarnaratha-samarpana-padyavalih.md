# श्री-शारदा-स्वर्णरथ-समर्पण-पद्यावलिः | śrī-śāradā-svarṇaratha-samarpaṇa-padyāvaliḥ

श्रीशङ्करगुरूत्तंससमर्चितपदाम्बुजे ।  
शारदे रथमारोह सौवर्णं सर्वमङ्गले ॥ १ ॥

śrīśaṅkaragurūttaṃsasamarcitapadāmbuje  
śārade rathamāroha sauvarṇaṃ sarvamaṅgale (1)

स्वर्गादिसुखसन्दात्रि स्वर्णसच्छायविग्रहे ।  
स्वर्णस्यन्दनमारुह्य सर्वान् पालय शारदे ॥ २ ॥

svargādisukhasandātri svarṇasacchāyavigrahe  
svarṇasyandanamāruhya sarvān pālaya śārade (2)

भक्तिप्रिये भद्रदात्रि भक्तानामभयप्रदे ।  
भक्त्या समर्पयाम्येनं जाम्बूनदमयं रथम् ॥ ३ ॥

bhaktipriye bhadradātri bhaktānāmabhayaprade  
bhaktyā samarpayāmyenaṃ jāmbūnadamayaṃ ratham (3)

हिरण्यगर्भवामाङ्गि हरिदश्वादिसेविते ।  
हिरण्यरथमारोह हिताय जगतां सदा ॥ ४ ॥

hiraṇyagarbhavāmāṅgi haridaśvādisevite  
hiraṇyarathamāroha hitāya jagatāṃ sadā (4)

कनकाभरणैर्युक्ते कविताविभवप्रदे ।  
कार्तस्वरमयं मातः आरोह रथमुत्तमम् ॥ ५ ॥

kanakābharaṇairyukte kavitāvibhavaprade  
kārtasvaramayaṃ mātaḥ āroha rathamuttamam (5)
