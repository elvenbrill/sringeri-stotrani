# श्रीगणेशभुजङ्गम् | śrīgaṇeśabhujaṅgam

रणत्क्षुद्रघण्टानिनादाभिरामं  
चलत्ताण्डवोद्दण्डवत्पद्मतालम् ।  
लसत्तुन्दिलाङ्गोपरिव्यालहारं  
गणाधीशमीशानसूनुं तमीडे ॥१॥

raṇatkṣudraghaṇṭāninādābhirāmaṃ  
calattāṇḍavoddaṇḍavatpadmatālam  
lasattundilāṅgoparivyālahāraṃ  
gaṇādhīśamīśānasūnuṃ tamīḍe .1.

ध्वनिध्वंसवीणालयोल्लासिवक्त्रं  
स्फुरच्छुण्डदण्डोल्लसद्बीजपूरम् ।  
गलद्दर्पसौगन्ध्यलोलालिमालं  
गणाधीशमीशानसूनुं तमीडे ॥२॥

dhvanidhvaṃsavīṇālayollāsivaktraṃ  
sphuracchuṇḍadaṇḍollasadbījapūram  
galaddarpasaugandhyalolālimālaṃ  
gaṇādhīśamīśānasūnuṃ tamīḍe .2.

प्रकाशज्जपारक्तरत्नप्रसून –  
प्रवालप्रभातारुणज्योतिरेकम् ।  
प्रलम्बोदरं वक्रतुण्डैकदन्तं  
गणाधीशमीशानसूनुं तमीडे ॥३॥

prakāśajjapāraktaratnaprasūna –  
pravālaprabhātāruṇajyotirekam  
pralambodaraṃ vakratuṇḍaikadantaṃ  
gaṇādhīśamīśānasūnuṃ tamīḍe .3.

विचित्रस्फुरद्रत्नमालाकिरीटं  
किरीटोल्लसच्चन्द्ररेखाविभूषम् ।  
विभूषैकभूषं भवध्वंसहेतुं  
गणाधीशमीशानसूनुं तमीडे ॥४॥

vicitrasphuradratnamālākirīṭaṃ  
kirīṭollasaccandrarekhāvibhūṣam  
vibhūṣaikabhūṣaṃ bhavadhvaṃsahetuṃ  
gaṇādhīśamīśānasūnuṃ tamīḍe .4.

उदञ्चद्भुजावल्लरीदृश्यमूलो –  
च्चलद्भूलताविभ्रमभ्राजदक्षम् ।  
मरुत्सुन्दरीचामरैः सेव्यमानं  
गणाधीशमीशानसूनुं तमीडे ॥५॥

udañcadbhujāvallarīdṛśyamūlo –  
ccaladbhūlatāvibhramabhrājadakṣam  
marutsundarīcāmaraiḥ sevyamānaṃ  
gaṇādhīśamīśānasūnuṃ tamīḍe .5.

स्फुरन्निष्ठुरालोलपिङ्गाक्षितारं  
कृपाकोमलोदारलीलावतारम् ।  
कलाबिन्दुगं गीयते योगिवर्यै –  
र्गणाधीशमीशानसूनुं तमीडे ॥६॥

sphuranniṣṭhurālolapiṅgākṣitāraṃ  
kṛpākomalodāralīlāvatāram  
kalābindugaṃ gīyate yogivaryai –  
rgaṇādhīśamīśānasūnuṃ tamīḍe .6.

यमेकाक्षरं निर्मलं निर्विकल्पं  
गुणातीतमानन्दमाकारशून्यम् ।  
परं पारमोङ्कारमाम्नायगर्भं  
वदन्ति प्रगल्भं पुराणं तमीडे ॥७॥

yamekākṣaraṃ nirmalaṃ nirvikalpaṃ  
guṇātītamānandamākāraśūnyam  
paraṃ pāramoṅkāramāmnāyagarbhaṃ  
vadanti pragalbhaṃ purāṇaṃ tamīḍe .7.

चिदानन्दसान्द्राय शान्ताय तुभ्यं  
नमो विश्वकर्त्रे च हर्त्रे च तुभ्यम् ।  
नमोऽनन्तलीलाय कैवल्यभासे  
नमो विश्वबीज प्रसीदेशसूनो ॥८॥

cidānandasāndrāya śāntāya tubhyaṃ  
namo viśvakartre ca hartre ca tubhyam  
namo’nantalīlāya kaivalyabhāse  
namo viśvabīja prasīdeśasūno .8.

इमं सुस्तवं प्रातरुत्थाय भक्त्या  
पठेद्यस्तु मर्त्यो लभेत्सर्वकामान् ।  
गणेशप्रसादेन सिध्यन्ति वाचो  
गणेशे विभौ दुर्लभं किं प्रसन्ने ॥९॥

imaṃ sustavaṃ prātarutthāya bhaktyā  
paṭhedyastu martyo labhetsarvakāmān  
gaṇeśaprasādena sidhyanti vāco  
gaṇeśe vibhau durlabhaṃ kiṃ prasanne .9.
