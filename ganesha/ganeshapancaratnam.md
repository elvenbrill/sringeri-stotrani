# गणेशपञ्चरत्नम् | gaṇeśapañcaratnam

मुदा करात्तमोदकं सदा विमुक्तिसाधकं  
कलाधरावतंसकं विलासलोकरक्षकम् ।  
अनायकैकनायकं विनाशितेभदैत्यकं  
नताशुभाशुनाशकं नमामि तं विनायकम् ॥१॥

mudā karāttamodakaṃ sadā vimuktisādhakaṃ  
kalādharāvataṃsakaṃ vilāsalokarakṣakam  
anāyakaikanāyakaṃ vināśitebhadaityakaṃ  
natāśubhāśunāśakaṃ namāmi taṃ vināyakam .1.

नतेतरातिभीकरं नवोदितार्कभास्वरं  
नमत्सुरारिनिर्जरं नताधिकापदुद्धरम् ।  
सुरेश्वरं निधीश्वरं गजेश्वरं गणेश्वरं  
महेश्वरं तमाश्रये परात्परं निरन्तरम् ॥२॥

natetarātibhīkaraṃ navoditārkabhāsvaraṃ  
namatsurārinirjaraṃ natādhikāpaduddharam  
sureśvaraṃ nidhīśvaraṃ gajeśvaraṃ gaṇeśvaraṃ  
maheśvaraṃ tamāśraye parātparaṃ nirantaram .2.

समस्तलोकशङ्करं निरस्तदैत्यकुञ्जरं  
दरेतरोदरं वरं वरेभवक्त्रमक्षरम् ।  
कृपाकरं क्षमाकरं मुदाकरं यशस्करं  
मनस्करं नमस्कृतां नमस्करोमि भास्वरम् ॥३॥

samastalokaśaṅkaraṃ nirastadaityakuñjaraṃ  
daretarodaraṃ varaṃ varebhavaktramakṣaram  
kṛpākaraṃ kṣamākaraṃ mudākaraṃ yaśaskaraṃ  
manaskaraṃ namaskṛtāṃ namaskaromi bhāsvaram .3.

अकिञ्चनार्तिमार्जनं चिरन्तनोक्तिभाजनं  
पुरारिपूर्वनन्दनं सुरारिगर्वचर्वणम् ।  
प्रपञ्चनाशभीषणं धनञ्जयादिभूषणं  
कपोलदानवारणं भजे पुराणवारणम् ॥४॥

akiñcanārtimārjanaṃ cirantanoktibhājanaṃ  
purāripūrvanandanaṃ surārigarvacarvaṇam  
prapañcanāśabhīṣaṇaṃ dhanañjayādibhūṣaṇaṃ  
kapoladānavāraṇaṃ bhaje purāṇavāraṇam .4.

नितान्तकान्तदन्तकान्तिमन्तकान्तकात्मजं  
अचिन्त्यरूपमन्तहीनमन्तरायकृन्तनम् ।  
हृदन्तरे निरन्तरं वसन्तमेव योगिनां  
तमेकदन्तमेव तं विचिन्तयामि सन्ततम् ॥५॥

nitāntakāntadantakāntimantakāntakātmajaṃ  
acintyarūpamantahīnamantarāyakṛntanam  
hṛdantare nirantaraṃ vasantameva yogināṃ  
tamekadantameva taṃ vicintayāmi santatam .5.

महागणेशपञ्चरत्नमादरेण योऽन्वहं  
प्रजल्पति प्रभातके हृदि स्मरन् गणेश्वरम् ।  
अरोगतां अदोषतां सुसाहितीं सुपुत्रतां  
समीहितायुरष्टभूतिमभ्युपैति सोऽचिरात् ॥६॥

mahāgaṇeśapañcaratnamādareṇa yo’nvahaṃ  
prajalpati prabhātake hṛdi smaran gaṇeśvaram  
arogatāṃ adoṣatāṃ susāhitīṃ suputratāṃ  
samīhitāyuraṣṭabhūtimabhyupaiti so’cirāt .6.
